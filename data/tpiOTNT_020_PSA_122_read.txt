BUK SONG.
122.
Devit i raitim dispela song. Em i song bilong ol lain i wokabaut i go long ples bilong lotu. Ol i tokim mi olsem, “Goan, yumi go long haus bilong Bikpela.” Ol i tok olsem na mi belgut tru. 
Orait nau mipela i kamap pinis na i sanap insait long banis bilong Jerusalem. 
Ol i bin wokim gen Jerusalem na em i gutpela tumas. 
Ol lain bilong Israel i save kam hia bilong tenkyu long Bikpela, olsem bipo em i bin tokim ol long mekim. 
Long dispela ples haus kot i stap na king i save harim kot na stretim tok. 
Yupela i mas prea bai ol Jerusalem i ken sindaun gut. Yupela beten olsem, “Ol manmeri i laikim Jerusalem, ol i ken i stap gut tru. 
Ol manmeri i stap insait long banis bilong Jerusalem, ol i ken sindaun gut na i no gat pait. Na king wantaim ol hetman tu i ken sindaun gut.” 
Mi tingim ol pren na wantok, na mi tok olsem long Jerusalem, “Yu ken i stap gut na i no gat pait.” 
Mi tingting long haus bilong God, Bikpela bilong yumi, olsem na mi beten bai olgeta samting bilong yu i ken kamap gut tru. 
