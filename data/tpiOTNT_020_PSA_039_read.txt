BUK SONG.
39.
Devit i raitim dispela song. Em i song bilong Jedutun, em man i bosim musik. Mi tok pinis olsem, mi bai was gut long olgeta pasin mi mekim. Nogut mi mekim sin long toktok bilong mi. Taim ol man nogut i stap klostu long mi, bai mi no ken mekim wanpela tok. 
Orait mi bin pasim maus, na mi no mekim wanpela tok. Na mi no mekim wanpela tok long gutpela samting tu. Tasol bel hevi bilong mi i kamap bikpela moa. 
Na bel bilong mi i wari tru. Mi wok long tingting yet, na bel bilong mi i pilim nogut olgeta. Orait nau mi no inap pasim maus. Nogat. 
Mi askim God olsem, “Bikpela, hamas yia i stap yet long laip bilong mi? Wanem taim bai mi dai? Ating laip bilong mi em bai i sotpela tasol? Yu mas toksave long mi.” 
God, yu makim sotpela taim tru bilong mi. Long ai bilong yu dispela taim bilong mi em i samting nating. Olgeta man i olsem win tasol, wanpela man i winim long maus. 
Olgeta man i olsem tewel bilong diwai i stap long graun long taim bilong san. Ol i save hatwok long kisim planti samting, tasol hatwok bilong ol i lus nating. Ol man i save bungim planti samting, tasol ol i no save husat bai i kisim. 
Tasol Bikpela, nau mi wet long wanem samting? Nogat. Mi bilip long yu na wetim yu tasol i helpim mi. 
Yu ken kisim bek mi na lusim olgeta sin bilong mi. Yu no ken larim ol krankiman i tok bilas long mi. 
Tasol mi no ken toktok. Mi bai pasim maus tasol. Long wanem, yu yet yu mekim dispela samting long mi. 
Yu no ken bagarapim mi moa. Yu bin mekim save long mi, na klostu mi laik i dai. 
Yu save krosim wanpela man na bekim sin bilong en, na yu save pinisim tru ol samting em i laikim tumas, olsem binatang i kaikai laplap na laplap i bagarap. Tru tumas, olgeta man i olsem win i kamap long maus tasol. 
Bikpela, harim prea bilong mi. Putim gut yau long singaut bilong mi. Yu no ken pasim yau long taim mi singaut long yu. Yu save pinis, mi stap liklik taim tasol wantaim yu long graun. Mi wankain olsem ol tumbuna bilong mi. Ol tu i bin i stap sotpela taim tasol long graun. 
Yu no ken mekim save moa long mi. Larim mi pastaim na mi ken belgut gen. Na bihain mi ken i dai na lusim graun olgeta. 
