BUK SONG.
69.
Devit i raitim dispela song. Man i bosim musik i mas tokim ol man long singim song long nek ol i kolim “Naispela plaua.” God, helpim mi. Wara i kam antap pinis inap long nek bilong mi. 
Mi go daun insait long bikpela tais. I no gat strongpela graun bai mi sanap long en. Mi wokabaut long wara i daun moa na tait i laik karamapim mi olgeta. 
God, mi wok long singaut singaut long yu na strong bilong mi i pinis. Na nek bilong mi em i drai, na ai bilong mi i pen, long wanem, mi wet longtaim tumas long yu i helpim mi. 
Ol man i birua nating long mi, ol i planti moa. Namba bilong ol gras bilong het bilong mi i no inap long ol. Ol birua i laik mekim pasin nogut long mi, na ol i giaman long as bilong dispela pasin ol i mekim. Ol dispela man i strong tumas na ol i laik kilim mi i dai. Mi no bin stilim wanpela samting bilong ol, tasol ol i sutim planti tok long mi. Olsem na mi givim ol samting bilong mi yet long ol. 
God, yu save pinis long mi, mi krankiman tasol. Ol sin bilong mi i no hait long ai bilong yu. 
God, Bikpela I Gat Olgeta Strong, yu no ken larim mi i mekim sampela pasin i no stret na bai ol man i save bilip long yu, ol i sem. God bilong mipela Israel, yu no ken larim mi i mekim sampela pasin na bai ol man i tok nogut long ol manmeri i save lotu long yu. 
Mi save bihainim yu, olsem na ol man i tok bilas long mi, na ol i mekim mi i sem. 
Ol brata bilong mi ol i lukim mi i olsem man bilong narapela lain. Na ol famili bilong mi ol i lukim mi i olsem man bilong longwe ples. 
Mi laikim tru haus bilong yu, olsem na mi wok strong long mekim dispela haus i stap gut. Ol man i tok nogut long yu, na dispela tok i kalap long mi. 
Mi save tambu long kaikai na long dispela pasin mi daunim mi yet long ai bilong yu. Tasol ol manmeri i tok nogut long mi. 
Mi pasim klos bilong sori, tasol ol man i tok nogut na tok bilas long mi. 
Ol man i bung long rot na ol i toktok long mi. Na ol man i spak long wain samting ol i kirapim sampela song nogut long mi. 
Tasol maski, mi bai beten long yu, Bikpela. God, long wanpela taim yu yet yu makim, yu ken bekim prea bilong mi. Yu bai mekim olsem, long wanem, yu save laikim mi tumas na yu promis pinis long kisim bek mi. Na yu no save giaman. Nogat tru. 
Yu mas kisim bek mi long dispela tais bai mi no inap i go insait na lus long en. Yu lukautim mi bai ol birua i no inap bagarapim mi, na dispela wara i daun tumas em i no inap karamapim mi. 
Yu no ken larim dispela tait i kisim mi. Na yu no ken larim mi i lus long wara i daun tru, bai matmat i daunim mi. 
Bikpela, oltaim yu save laikim mi tru na dispela i gutpela tumas, olsem na yu ken bekim prea bilong mi. Yu save marimari moa yet long mi, olsem na nau yu ken i kam helpim mi. 
Mi wokman bilong yu, olsem na yu no ken hait long mi. Mi gat bikpela hevi, olsem na yu mas hariap na bekim beten bilong mi. 
Yu kam klostu long mi na kisim bek mi. Kisim bek mi long han bilong ol birua bilong mi. 
Yu save pinis long ol man i save tok nogut long mi. Na yu save long ol i mekim mi i sem na daunim nem bilong mi. 
Dispela tok nogut i bagarapim tingting bilong mi, na mekim mi i bel hevi moa yet. Na mi no gat strong moa. Mi bin ting bai sampela man i sori long mi, tasol i no gat wanpela. Na mi ting bai sampela man i givim mi gutpela tok bilong strongim bel bilong mi, tasol i no gat. 
Taim mi hangre ol i givim marasin nogut long mi. Nek bilong mi i drai na ol i givim mi wain nogut tasol bilong dring. 
Orait taim ol i bung long bikpela kaikai, mi laik bai dispela taim bilong amamas i ken kamap samting bilong bagarapim ol, olsem umben i holim abus na olsem hul ol i ken pundaun long en. 
Mekim ai bilong ol i tudak, bai ol i no inap lukluk moa. Bagarapim baksait bilong ol, bai ol i no inap sanap strong. 
Yu ken kros moa long ol na mekim save long ol. Na belhat bilong yu i ken kisim ol, na bai ol i lus. 
Ples ol i stap long en, em i ken i stap nating, na yu no ken larim wanpela man i stap long ol haus sel bilong ol. 
Sampela man yu bin bekim sin bilong ol pastaim, ol man nogut i wok yet long mekim nogut long ol. Yu bin brukim skin bilong sampela man na givim pen long ol, na ol man nogut i tok bilas long ol na givim hevi long ol. 
Yu no ken lusim tingting long sin bilong ol man nogut. Na yu no ken larim ol i kam insait long lain manmeri bilong yu. 
Yu mas rausim nem bilong ol long buk bilong laip. Na yu no ken putim nem bilong ol i stap wantaim nem bilong ol stretpela manmeri. 
Tasol mi karim bikpela hevi na pen. God, kisim bek mi na mekim mi i orait gen. 
Bai mi mekim song na litimapim nem bilong God, na bai mi tenkyu long em na tokaut long biknem bilong em. 
Na bai Bikpela i laikim tumas dispela pasin mi mekim. Em i no save laikim tumas ol ofa bilong bulmakau. 
Ol manmeri i karim hevi bai ol i lukim dispela na bai ol i amamas. Na ol manmeri i save lotu long God, ol i ken kisim strong gen. 
Bikpela i save harim prea bilong ol manmeri i sot long ol samting, na em i no save lusim tingting long ol manmeri bilong en ol i stap long kalabus. 
Skai wantaim graun na solwara na olgeta pis samting i stap long solwara, yupela olgeta i mas litimapim nem bilong God. 
Long wanem, God bai i kisim bek ol manmeri bilong Saion long han bilong ol birua, na bai em i wokim gen ol taun bilong Juda. Em i mekim olsem, na bai ol manmeri bilong God ol i ken i stap gut long ol dispela taun na kisim dispela graun olgeta. 
Ol tumbuna pikinini bilong ol wokman bilong God bai ol i kisim dispela graun, na ol manmeri i laikim tru God, bai ol i stap oltaim long dispela graun. 
