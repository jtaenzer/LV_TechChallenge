BUK SONG.
118.
Yumi mas tenkyu long Bikpela. Em i bin mekim gutpela pasin long yumi. Oltaim oltaim em i save laikim yumi tumas. 
Yumi ol Israel i mas tok olsem, “Em i laikim yumi tru oltaim oltaim.” 
Ol pris bilong God tu i mas tok olsem, “Em i save laikim yumi tru oltaim oltaim.” 
Olgeta manmeri i save pret long Bikpela, ol i mas tok olsem, “Em i save laikim yumi tru oltaim oltaim.” 
Mi gat bikpela hevi na mi prea long Bikpela, na em i harim mi na i pinisim dispela hevi. 
Bikpela i stap wantaim mi na mi no inap pret. Ol man i no inap mekim wanpela samting long mi. 
Bikpela yet i save helpim mi. Olsem na bai mi lukim Bikpela i daunim ol birua na bagarapim ol. 
I gutpela sapos yumi bilip long Bikpela, na yumi no bilip long ol man. 
I gutpela sapos yumi bilip long Bikpela, na yumi no bilip long ol king na ol hetman. 
Planti birua i raunim mi, tasol long strong bilong Bikpela mi pinisim ol. 
Ol i raunim mi i stap long olgeta hap, tasol long strong bilong Bikpela mi pinisim ol. 
Ol i raunim mi olsem planti binatang. Tasol ol i dai kwiktaim olsem paia long kunai i dai. Long strong bilong Bikpela mi pinisim ol. 
Ol i pait strong tru wantaim mi na mi laik lus. Tasol Bikpela i helpim mi. 
Bikpela i save mekim mi i kamap strong tumas. Em yet i save helpim mi. 
Harim ol manmeri bilong God i singaut insait long ol haus sel bilong ol. Ol i tok, “Strong bilong Bikpela tasol i bin mekim dispela.” 
Bikpela strong bilong Bikpela i helpim mipela na mipela i winim pait. 
Mi no ken i dai yet. Nogat. Bai mi stap laip, na bai mi stori long ol samting Bikpela i bin mekim. 
Bikpela i bin mekim save tru long mi, tasol em i no larim mi i dai. 
Opim ol dua bilong haus bilong Bikpela na mi ken i go insait na litimapim nem bilong en. 
Dispela hia em i dua bilong Bikpela. Ol stretpela manmeri tasol i ken i go insait long en. 
Bikpela, yu bin harim prea bilong mi, na yu helpim mi na mi stap gut. Olsem na mi litimapim nem bilong yu. 
Dispela ston ol kamda i ting em i nogut na ol i rausim, em i kamap nambawan ston bilong strongim banis bilong haus. 
Bikpela yet i mekim dispela samting i kamap, na mipela i lukim em i gutpela tru. 
Bikpela i givim yumi dispela gutpela de. Yumi mas amamas na belgut long en. 
Bikpela, mipela i askim yu long kisim bek mipela. Yu helpim mipela na olgeta samting mipela i mekim bai i kamap gutpela. 
God i ken mekim gut long dispela man i kam long nem bilong Bikpela. Mipela i litimapim nem bilong em long haus bilong Bikpela. 
Bikpela tasol em i God tru. Em i bin lukautim yumi gut. Holim ol han bilong diwai na wokabaut i go raunim alta. 
Yu God bilong mi na mi laik tok tenkyu long yu. Yu God bilong mi, na bai mi litimapim nem bilong yu. 
Yupela tenkyu long Bikpela. Em i mekim gutpela pasin long yumi. Em i save laikim yumi tru, na i save marimari long yumi oltaim. 
