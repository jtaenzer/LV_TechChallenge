BUK SONG.
8.
Devit i raitim dispela song. Man i bosim musik i mas tokim ol man long paitim kain gita bilong taun Get. God, yu Bikpela bilong mipela. Long olgeta hap bilong graun nem bilong yu i nambawan tru. Biknem bilong yu i inapim olgeta hap bilong skai. 
Ol liklik pikinini tu i save litimapim nem bilong yu. Yu wokim strongpela banis bilong pasim rot bilong ol birua na bilong ol man i save sakim tok bilong yu. 
Taim mi lukim skai yu bin wokim, na taim mi lukim mun na olgeta sta yu bin putim i stap antap, 
mi save ting olsem. Mipela man i wanem samting na yu save tingting long mipela? Mipela i samting nating. Bilong wanem yu save was gut long mipela? 
Yu bin wokim mipela na yu putim mipela i stap aninit long yu wanpela tasol. Yu bin litimapim mipela na givim mipela biknem na namba. 
Yu bin makim mipela bilong bosim olgeta samting yu bin wokim. Yu putim olgeta samting i stap aninit long mipela man. 
Yes, olgeta sipsip na bulmakau na olgeta abus i stap long bus, 
na olgeta pisin i flai antap, na olgeta pis bilong solwara, na olgeta samting i save raun insait long solwara, olgeta i stap aninit long mipela. 
God, yu Bikpela bilong mipela. Long olgeta hap bilong graun nem bilong yu i nambawan tru. 
