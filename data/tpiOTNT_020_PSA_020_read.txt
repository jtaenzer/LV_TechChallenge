BUK SONG.
20.
Devit i raitim dispela song. Em i song bilong man i bosim musik. Taim yu bel hevi, Bikpela i ken helpim yu. God bilong Jekop i ken lukautim yu. 
Em i stap long haus bilong en long Saion, na em i ken helpim yu na strongim yu. 
Em i ken tingting long olgeta ofa bilong yu, na em i ken laikim olgeta ofa yu kukim long paia. 
God i ken givim yu olgeta samting yu laikim. Na olgeta wok yu tingting pinis long mekim, em i ken helpim yu na bai yu inap mekim. 
Olsem na taim yu winim pait pinis, bai mipela i amamas long yu i win. Na bai mipela i tingim dispela na litimapim nem bilong God bilong yumi. Bikpela i ken harim olgeta prea bilong yu. 
Nau mi save pinis, Bikpela i save helpim mi, dispela king em yet i bin makim. Em i stap long gutpela ples bilong em long heven, na em i harim prea bilong mi. Long strong bilong em yet em i helpim mi, na mi save winim tru ol pait. 
Sampela lain i save bilip long ol karis bilong pait, na sampela lain i bilip long ol hos bilong ol. Tasol mipela i bilip long strong bilong God, Bikpela bilong mipela. 
Dispela ol manmeri bai i pundaun na lus olgeta. Tasol mipela bai i kirap na sanap strong. 
Bikpela, yu mas helpim mipela na bai mipela i win. Bikpela, yu King bilong mipela. Yu mas helpim mipela taim mipela i singaut long yu. 
