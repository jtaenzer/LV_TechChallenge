BUK SONG.
146.
Litimapim nem bilong Bikpela. Mi yet mi mas litimapim nem bilong em. 
Olgeta taim mi stap long graun bai mi litimapim nem bilong em. Bai mi mekim song bilong litimapim nem bilong God bilong mi inap long taim mi dai. 
Ol king na ol man bilong graun i no inap kisim bek yu. Olsem na nogut yu bilip long ol. 
Taim ol i dai ol i tanim i kamap graun gen. Na long dispela taim ol i no inap mekim olgeta samting ol i bin tok long mekim. 
Sapos wanpela man i bilip long God bilong Jekop bai em i helpim em, na sapos dispela man i pas wantaim God, Bikpela bilong em, orait em i ken amamas. 
God i bin mekim kamap heven na graun na solwara na olgeta samting i stap long en. Na oltaim God i save bihainim olgeta promis bilong em. 
Bikpela i save helpim ol manmeri i stap nogut aninit long ol birua. Na em i save givim kaikai long ol manmeri i hangre. Bikpela i save pinisim kalabus bilong ol man i stap long kalabus. 
Na em i save mekim ol aipas i lukluk gen, na i save pinisim hevi bilong ol man hevi i daunim ol. Bikpela i save laikim tru ol stretpela manmeri bilong en. 
Em i save lukautim ol man bilong narapela ples i stap long graun bilong yumi. Na em i save helpim ol meri, man bilong ol i dai pinis, na ol pikinini, papa bilong ol i dai pinis. Tasol em i save paulim ol samting ol man nogut i laik mekim. 
Bikpela bai i stap king oltaim oltaim. Yupela ol manmeri bilong Saion, God bilong yupela bai i stap king oltaim oltaim. Litimapim nem bilong Bikpela! 
