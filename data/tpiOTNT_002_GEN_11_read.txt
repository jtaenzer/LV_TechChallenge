STAT.
11.
Bipo ol manmeri bilong graun i gat wanpela tok ples tasol. 
Ol i stap long hap bilong sankamap, na ol i raun nabaut na ol i kamap long wanpela ples daun long hap bilong Babilonia. Orait ol i sindaun i stap long dispela hap. 
Bihain ol i toktok long ol yet olsem, “Kaman, yumi tanim sampela graun na kukim long paia bai i kamap olsem brik.” Olsem na ol i gat brik bilong wokim haus samting. Na ol i gat kolta tu bilong simenim ol dispela brik wantaim. 
Orait ol i tok, “Nau yumi mas wokim wanpela bikpela taun bilong yumi yet, na wanpela longpela taua insait long en. Dispela taua bai i go antap inap long skai. Olsem na bai ol manmeri i lukim dispela wok, na ol i litimapim nem bilong yumi. Na bai yumi no ken bruk nabaut na i go i stap long narapela narapela hap bilong graun.” 
Orait na Bikpela i kam daun bilong lukim taun na taua ol dispela man i bin wokim. 
Na em i tok, “Nau olgeta dispela lain manmeri ol i wanpela lain pipel tasol na ol i gat wanpela tok ples tasol. Lukim. Ol i wokim pinis dispela bikpela taun. I no longtaim na bai ol i wokim olgeta kain samting long laik bilong ol yet. 
Olsem na yumi go daun na paulim tok ples bilong ol bai wan wan bilong ol i no ken save moa long toktok bilong ol arapela.” 
Orait Bikpela i mekim ol lain bilong ol i bruk nabaut, na ol i go i stap nabaut long olgeta hap bilong graun, na ol i no moa wokim dispela taun. 
Ol i kolim dispela taun Babel, long wanem, Bikpela i paulim tok ples bilong ol dispela pipel, na em i brukim lain bilong ol na ol i go nabaut nabaut long olgeta hap bilong graun. 
Em hia ol lain pikinini bilong Siem. Tupela yia bihain long bikpela tait, Siem i gat 100 krismas, na em i kamap papa bilong Arpaksat. 
Siem i stap 500 yia moa na em i gat ol arapela pikinini man na meri, na em i dai. 
Arpaksat i gat 35 krismas na em i kamap papa bilong Sela. 
Arpaksat i stap 403 yia moa na em i gat ol arapela pikinini man na meri, na em i dai. 
Sela i gat 30 krismas na em i kamap papa bilong Eber. 
Sela i stap 403 yia moa na em i gat ol arapela pikinini man na meri, na em i dai. 
Eber i gat 34 krismas na em i kamap papa bilong Pelek. 
Eber i stap 430 yia moa na em i gat ol arapela pikinini man na meri, na em i dai. 
Pelek i gat 30 krismas na em i kamap papa bilong Reu. 
Pelek i stap 209 yia moa na em i gat ol arapela pikinini man na meri, na em i dai. 
Reu i gat 32 krismas na em i kamap papa bilong Seruk. 
Reu i stap 207 yia moa na em i gat ol arapela pikinini man na meri, na em i dai. 
Seruk i gat 30 krismas na em i kamap papa bilong Nahor. 
Seruk i stap 200 yia moa na em i gat ol arapela pikinini man na meri, na em i dai. 
Nahor i gat 29 krismas na em i kamap papa bilong Tera. 
Nahor i stap 119 yia moa na em i gat ol arapela pikinini man na meri, na em i dai. 
Tera i gat 70 krismas na em i kamap papa bilong Abram na Nahor na Haran. 
Em hia ol lain pikinini bilong Tera. Tera em i papa bilong Abram na Nahor na Haran. Haran em i papa bilong Lot. 
Haran i dai long ples bilong em, long Ur long hap bilong Kaldia, taim papa bilong em Tera i stap yet. 
Abram i maritim Sarai, na Nahor i maritim Milka, pikinini bilong Haran. Haran em i papa bilong Iska tu. 
Na Sarai i no inap karim pikinini. 
Tera i kisim ol lain bilong en, na ol i lusim taun Ur long hap bilong Kaldia na ol i go olsem long graun Kenan. Nem bilong ol lain i go wantaim Tera i olsem, Abram, pikinini bilong em yet, na Sarai, meri bilong Abram, na Lot, pikinini bilong Haran na tumbuna pikinini bilong Tera. Dispela lain i go inap long taun Haran na ol i stap long dispela taun. 
Tera i gat 205 krismas na em i dai long dispela taun. 
