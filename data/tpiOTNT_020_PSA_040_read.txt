BUK SONG.
40.
Devit i raitim dispela song. Em i song bilong man i bosim musik. Mi sindaun isi na mi wetim Bikpela i helpim mi. Na em i marimari long mi na i harim prea bilong mi. 
Mi olsem man i stap insait long bikpela hul i daun tumas na mi laik bagarap, tasol Bikpela i pulim mi na mi kam antap. Mi pas long tais i olsem sup tru, na em i kamautim mi na sanapim mi long ples ston, na mi wokabaut strong gen. 
Em i givim mi wanpela nupela song, em song bilong litimapim nem bilong God, em God yumi save bilip long em. Bai planti man i lukim mi na bai ol i pret na bilip long Bikpela. 
Man i save bilip long God, em i ken amamas. Kain man olsem em i no save bihainim ol bikhetman, na em i no save lusim Bikpela na lotu long ol giaman god. Nogat tru. 
God, Bikpela bilong mi, yu bin mekim planti gutpela wok bilong helpim mipela. I no gat man i olsem yu. Yu winim ol tru. Sapos mi autim tok long ol man na tokim ol long wok na tingting bilong yu, olaman! Dispela i moa moa yet! Mi no inap kaunim ol samting yu bin mekim bilong helpim mipela. 
Yu no laikim ol abus ol i save kilim bilong mekim ofa. Ol ofa ol i save kukim olgeta long paia na ol ofa bilong rausim sin, em tu yu no save laikim. Tasol yu bin kirapim laik bilong mi, na mi bihainim tok bilong yu. 
Orait nau mi tok olsem, “God, mi kam pinis, olsem bipo ol i raitim tok long mi long buk. 
God bilong mi, mi laikim tumas long bihainim laik bilong yu. Lo bilong yu i stap insait long bel bilong mi.” 
Bikpela, mi bin autim gutnius long taim ol planti lain manmeri bilong yu i kam bung. Mi tok olsem, “Bikpela i save kisim bek yumi.” Bikpela, yu save pinis, bai mi autim dispela tok oltaim. Mi no ken pasim maus. 
Yu bin helpim mi na kisim bek mi, na mi no haitim dispela. Mi tokaut pinis olsem yu save bihainim tok tru bilong yu na yu kisim bek mipela. Yu save laikim olgeta manmeri na yu bihainim pasin tru, na mi no haitim dispela long ol manmeri i bung bilong lotu. Nogat. Mi tokim ol pinis. 
Bikpela, mi save yu no inap pasim sori bilong yu. Nogat. Yu save sori long mi oltaim. Yu save laikim mi na bihainim tok tru bilong yu, na long dispela pasin yu save lukautim mi oltaim. 
Planti hevi i save kamap long mi, na mi no inap kaunim ol. Ol pasin nogut mi bin mekim ol i daunim mi pinis, olsem na mi no moa lukluk gut. Ol pasin nogut i kamap planti moa, na i winim namba bilong gras bilong het bilong mi. Bel bilong mi i malumalum, na mi no gat strong moa. 
Bikpela, plis yu ken kisim bek mi. Bikpela, yu kam hariap na helpim mi. 
Sampela man i laik kilim mi i dai. Yu mas daunim ol na paulim ol tru, bai ol i sem nogut. Na sampela man i save amamas long ol hevi bilong mi. Yu mas rausim ol i go bek na daunim nem bilong ol. 
Ol dispela man i tok bilas long mi. Yu mas semim ol moa yet, bai ol i kirap nogut tru long pasin ol i bin mekim. 
Tasol ol manmeri i save go long yu, ol i ken belgut na amamas long yu. Dispela olgeta manmeri yu bin kisim bek ol, na ol i laikim tumas dispela wok yu bin mekim long ol, ol i ken tok olsem, “Bikpela em i nambawan tru.” 
Mi no gat strong, na mi no inap helpim mi yet. Tasol yu, Bikpela, yu save tingting long mi. God, yu yet yu man bilong helpim mi, na yu save kisim bek mi. Yu no ken wet, yu mas helpim mi kwik. 
