BUK SONG.
136.
Yumi mas tenkyu long Bikpela, long wanem, em i save mekim gutpela pasin long yumi. Oltaim oltaim em i save laikim yumi moa yet. 
Yumi tenkyu long Bikpela. Em i winim olgeta giaman god. Oltaim oltaim em i save laikim yumi moa yet. 
Yumi tenkyu long Bikpela. Em i winim tru olgeta bikman bilong graun. Oltaim oltaim em i save laikim yumi moa yet. 
Em wanpela i save wokim ol bikpela mirakel. Oltaim oltaim em i save laikim yumi moa yet. 
Long save bilong em yet em i wokim skai na ol samting antap. Oltaim oltaim em i save laikim yumi moa yet. 
Em i bin putim graun i stap antap na ol wara i stap daunbilo. Oltaim oltaim em i save laikim yumi moa yet. 
Em i bin wokim san na mun. Oltaim oltaim em i save laikim yumi moa yet. 
Em i mekim san i bosim tulait. Oltaim oltaim em i save laikim yumi moa yet. 
Em i mekim mun na ol sta i bosim nait. Oltaim oltaim em i save laikim yumi moa yet. 
Em i bin kilim ol nambawan pikinini bilong ol Isip. Oltaim oltaim em i save laikim yumi moa yet. 
Em i bringim ol Israel i kam na ol i lusim Isip. Oltaim oltaim em i save laikim yumi moa yet. 
Long bikpela strong bilong em yet, em i bringim ol i kam. Oltaim oltaim em i save laikim yumi moa yet. 
Em i mekim, na solwara Retsi i bruk tuhap. Oltaim oltaim em i save laikim yumi moa yet. 
Em i go pas na bringim ol manmeri bilong en i kam na ol i brukim solwara. Oltaim oltaim em i save laikim yumi moa yet. 
Em i mekim king bilong Isip na ol soldia bilong en i dring wara na i dai. Oltaim oltaim em i save laikim yumi moa yet. 
Em i go paslain long ol manmeri bilong en long ples drai. Oltaim oltaim em i save laikim yumi moa yet. 
Em i bin kilim i dai ol strongpela king. Oltaim oltaim em i save laikim yumi moa yet. 
Na em i kilim ol king i gat biknem. Oltaim oltaim em i save laikim yumi moa yet. 
Em i kilim Sihon, king bilong ol Amor. Oltaim oltaim em i save laikim yumi moa yet. 
Na em i kilim Ok, king bilong Basan. Oltaim oltaim em i save laikim yumi moa yet. 
Na em i givim graun bilong ol dispela king long ol manmeri bilong en. Oltaim oltaim em i save laikim yumi moa yet. 
Em i givim dispela graun long Israel, wokman bilong en. Oltaim oltaim em i save laikim yumi moa yet. 
Taim ol birua i winim yumi, em i tingting yet long yumi. Oltaim oltaim em i save laikim yumi moa yet. 
Na em i kisim bek yumi long han bilong ol birua. Oltaim oltaim em i save laikim yumi moa yet. 
Em i save givim kaikai long olgeta manmeri na olgeta abus. Oltaim oltaim em i save laikim yumi moa yet. 
Olsem na yumi mas tenkyu long God bilong heven. Oltaim oltaim em i save laikim yumi moa yet. 
