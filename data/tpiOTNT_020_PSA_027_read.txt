BUK SONG.
27.
Devit i raitim dispela song. God em i lait bilong mi na em i helpim bilong mi. Olsem na mi no ken guria long wanpela man. Bikpela tasol i save lukautim mi, olsem na mi no ken pret long wanpela samting. 
Sapos ol man nogut i kam klostu na traim long bagarapim mi, samting bai i sutim lek bilong ol dispela man na bai ol i pundaun. 
Maski sapos bikpela lain ami i kam raunim mi, bai mi no ken pret. Maski sapos ol birua i kam pait long mi, mi bilip long God na mi no ken surik. 
Mi bin askim God long wanpela samting tasol, na mi laikim tumas bai em i mekim olsem. Mi askim em bai mi ken i stap long haus bilong em inap olgeta de mi gat laip. Mi laik amamas long em i gutpela tumas long mi. Na mi laik askim em long soim mi gutpela rot. 
Taim samting nogut i kamap long mi bai em i haitim mi long haus bilong em. Bai em i pasim dua na haitim mi gutpela tru. Bai em i putim mi antap long wanpela bikpela ston tru na mi stap gut. 
Olsem na bai mi winim ol birua i raunim mi, na bai mi daunim ol. Bai mi singaut amamas moa yet na mekim ofa long haus bilong God. Bai mi mekim song bilong litimapim nem bilong em. 
Bikpela, taim mi singaut long yu, yu ken marimari long mi na harim beten bilong mi. 
Yu tokim mi olsem, “Yu kam long mi.” Orait Bikpela, bai mi go long yu. 
Yu no ken haitim yu yet long mi. God, yu helpim bilong mi. Mi wokman bilong yu, na yu no ken belhat long mi na rausim mi. Yu bin helpim mi planti taim. Yu no ken lusim mi. Yu no ken ranawe long mi. 
Maski papa na mama i givim baksait long mi, Bikpela bai i lukautim mi. 
Bikpela, yu ken lainim mi long samting yu laik bai mi mekim. Mi gat planti birua i stap, olsem na yu ken bringim mi long gutpela rot. 
Yu no ken lusim mi bai ol birua i kisim mi. Ol i save mekim tok giaman na pretim mi. 
Tru tumas, bihain bai mi lukim God i mekim gut long ol manmeri bilong em. 
Yu mas bilip na wetim Bikpela i kam helpim yu. Sanap strong. Yu no ken bel hevi. Yu mas bilip na wetim Bikpela i helpim yu. 
