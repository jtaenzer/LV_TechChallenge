BUK SONG.
73.
Asap i raitim dispela song. God i save gutpela tru long ol Israel. God i save gutpela tumas long ol manmeri bel bilong ol i stap klin. 
Tasol klostu mi laik pundaun long sin. Mi olsem lek i wel pinis na mi laik pundaun na lusim bilip. 
Long wanem, mi lukim ol man nogut i kamap maniman na mi mangal long ol samting bilong ol dispela bikhetman. 
Ol i no save kisim pen long bodi bilong ol. Ol i strongpela man, na bodi bilong ol i gutpela tasol. 
Ol i no save karim ol hevi olsem ol arapela man i karim. Ol arapela man i save kisim ol kain kain hevi, tasol dispela kain samting i no save kamap long ol. 
Olsem na ol i hambak nating na amamas long skin bilong ol. Na ol i save paitim nating ol arapela man na bagarapim ol. 
Long bel na tingting bilong ol, ol i save kamapim ol kain kain pasin nogut ol i gat laik long mekim. 
Ol i save tok bilas long ol arapela man na ol i tok long mekim pasin nogut long ol dispela man. Ol i bikhet tru na ol i tok long painim rot bilong bagarapim ol arapela manmeri. 
Ol i tok nogut long God i stap long heven. Na ol i litimapim nem bilong ol yet na ol i strong tumas long ol manmeri i mas bihainim laik bilong ol. 
Olsem na ol manmeri bilong God i laikim tok bilong ol bikhetman na ol i bilipim dispela tok. 
Ol man nogut i save tok olsem, “God i no inap save long samting mipela i mekim. God Antap Tru i no gat rot bilong painimaut pasin bilong mipela.” 
Ol man nogut i olsem. Ol i gat planti samting, tasol ol i wok long kisim moa yet. 
Mi bin lukaut gut na bel bilong mi i stap klin, na mi no bin mekim sampela sin. Ating dispela em i lus nating, a? 
Long wanem, God, yu givim pen long mi long san na long nait, na olgeta moningtaim yu mekim save long mi. 
Sapos mi bin mekim kain tok olsem ol man nogut i save mekim long ol manmeri bilong yu, bai mi giamanim ol na paulim ol. 
Mi tingting planti na mi traim long painimaut as bilong dispela samting ol man nogut i mekim. Tasol i hat tumas long mi. 
God, mi traim i go i go inap long taim mi go insait long haus bilong yu. Mi stap long haus bilong yu na tingting bilong mi i klia, na mi save long ol samting bai i kamap long ol man nogut. 
Yu mekim ol i wokabaut long rot i wel moa yet, na yu mekim ol i pundaun na ol i bagarap olgeta. 
Ol i bagarap kwiktaim tumas. Na dispela dai bilong ol em i nogut tru. 
Bikpela, ol i olsem man i driman na driman i pinis nating long moningtaim. Man i kirap long moningtaim na driman i no i stap moa long tingting bilong em. 
Long dispela taim tingting bilong mi i kirap nogut, na bel bilong mi i pilim nogut tru. 
Na tingting bilong mi i pas, na mi no save long pasin bilong yu. Mi mekim pasin long ai bilong yu, olsem wel abus i no gat tingting. 
Tasol mi stap wantaim yu oltaim na yu save holim han bilong mi. 
Yu save givim mi gutpela tok bilong stiaim wokabaut bilong mi, na bihain bai yu kisim mi na mi stap wantaim yu long heven. 
Husat arapela i stap long heven na i save lukautim mi? I no gat narapela man, yu wanpela tasol. Orait God, mi laikim yu moa yet. Mi no laikim olgeta samting bilong graun olsem mi laikim yu. 
Sapos bodi na tingting bilong mi i no gat strong moa, orait God, yu yet yu strong bilong mi. Na yu stap wantaim mi na mi inap tru oltaim oltaim. 
Tru tumas, ol manmeri i givim baksait long yu bai ol i lus olgeta. Na ol man i bin bihainim yu bipo, na nau ol i lusim yu pinis, bai yu bagarapim ol. 
Tasol mi, mi stap klostu long yu na dispela i gutpela tru. God, Bikpela, yu banis tru bilong mi, na mi laik tokaut long olgeta samting yu bin mekim. 
