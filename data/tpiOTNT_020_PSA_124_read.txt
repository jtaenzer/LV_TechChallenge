BUK SONG.
124.
Devit i raitim dispela song. Em i song bilong ol lain i wokabaut i go long ples bilong lotu. “Sapos Bikpela i no bin helpim mipela, bai olsem wanem?” Ol Israel i mas bekim dispela askim. 
“Bipo ol man i belhat long yumi, na ol i pait long yumi. Na sapos Bikpela i no bin helpim yumi, ol birua inap bagarapim yumi tru long belhat bilong ol. 
Inap yumi lus olsem tait i kisim yumi, na olsem wara i karamapim yumi. 
Inap dispela strongpela tait i kisim yumi na yumi dai pinis. Tasol nogat.” 
Yumi mas tenkyu tru long Bikpela. Em i no larim ol birua i pinisim yumi. 
Yumi lusim ol, olsem pisin i lusim umben wanpela man i bin putim, na i flai i go. Dispela umben i bruk pinis, na yumi no moa pas long en. 
Bikpela i bin wokim heven na graun, em yet i save helpim yumi. 
