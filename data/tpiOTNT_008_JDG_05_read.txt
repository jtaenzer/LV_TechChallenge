HETMAN.
5.
Long dispela de Debora na Barak, pikinini bilong Abinoam, tupela i singim dispela song, 
Litimapim nem bilong Bikpela. Ol Israel i tingting strong long pait. Olgeta man i amamas na ol i laik pait. 
Harim, yupela ol king. Putim yau gut, yupela ol hetman. Bai mi singim wanpela song na mekim musik long God, Bikpela bilong yumi Israel. 
Bikpela, taim yu lusim ol maunten bilong Seir, em kantri Idom, na yu kam daun, orait graun i guria na ren i kam daun. Tru tumas, wara i stap long ol klaut i kapsait na i kam daun. 
Ol maunten i guria long ai bilong God, Bikpela bilong Sainai, long ai bilong God, Bikpela bilong yumi Israel. 
Long taim bilong Samgar, pikinini bilong Anat, na long taim bilong Jael, ol bisnisman i pret long ol raskol na ol i no moa wokabaut long ol bikpela rot. Ol man i mas wokabaut i go i kam, ol i save hait na bihainim ol liklik rot tasol. 
Debora, ol Israel i no mekim wanpela samting. Ol i stap nating inap long taim yu kamap. Na yu olsem wanpela mama bilong lukautim ol. 
Taim ol Israel i bihainim ol nupela god, pait i kamap long ol. Ol Israel i gat 40,000 man bilong pait, tasol i no gat wanpela i karim hap plang bilong pait na i holim spia. 
Tingting bilong mi i stap wantaim ol ofisa bilong ami bilong Israel, na wantaim ol dispela man i laik pait. Litimapim nem bilong Bikpela. 
Yupela man i save sindaun long satel long ol waitpela donki, na yupela man i save wokabaut long lek, yupela i mas tokaut long dispela samting. 
Harim. Ol lain manmeri i bung long ol hul wara na i givim wara long ol sipsip samting, ol i tokaut long Bikpela i win. Ol i tokaut long ol man bilong Israel i win. Na ol manmeri bilong Bikpela i lusim taun bilong ol na ol i kam daun. 
Yu go pas, Debora, yu go pas. Yu go pas na singim wanpela song. Na yu go pas, Barak, pikinini bilong Abinoam. Yu kirap na wokabaut. Yu kisim ol kalabusman i go. 
Ol gutpela man bilong pait i kam bung long ol lida bilong ol. Ol man bilong Bikpela i kam long em na ol i redi long pait. 
Ol Efraim i kam daun na wokabaut i go long ples stret. Ol i bihainim ol man bilong lain Benjamin. Ol hetman bilong lain Makir i kam daun na ol ofisa bilong Sebulun i kam daun. 
Ol lida bilong Isakar i kam wantaim Debora. Na Barak tu i go wantaim ol. Ol Isakar i bihainim em i go long ples stret. Tasol ol man bilong Ruben i gat tupela tingting na ol i no inap i go. 
Bilong wanem yupela ol Ruben i stap wantaim ol sipsip? Ating yupela i save laikim tumas long harim ol wasman i singautim ol sipsip, a? Tru tumas, ol man bilong Ruben i gat tupela tingting. 
Ol lain bilong Gat i stap long wara Jordan long hap sankamap. Tasol bilong wanem lain bilong Dan i wok long ol sip? Lain bilong Aser i stap long nambis bilong solwara. Ol i stap nating long nambis bilong ol yet. 
Tasol ol man bilong lain Sebulun na lain Naptali, klostu ol i kisim bagarap long ples bilong pait. 
Ol king i kam long taun Tanak, ol i pait klostu long wara bilong Megido. Ol king bilong Kenan i pait, tasol ol i no win. Ol i no kisim sampela silva i go. 
Ol sta long skai i pait. Ol i bihainim rot bilong ol antap, na ol i pait long Sisera. 
Tait bilong wara Kison i karim ol i go. Dispela wara i stap bipo yet, tait bilong en i strong tumas. Bai mi taitim bun na wokabaut strong i go. 
Na ol hos i save ran i go kwiktaim, ol i paitim graun long lek bilong ol. 
Ensel bilong Bikpela i tok, “Taun Meros i mas kisim bagarap. Na ol man i stap long dispela taun ol tu i mas kisim bagarap. Long wanem, ol i no bin i kam bilong helpim Bikpela. Ol i no i kam olsem ol soldia bilong helpim Bikpela long pait.” 
Jael, meri bilong Heber long lain bilong Kin, em i ken amamas. Amamas bilong en i ken winim amamas bilong ol arapela meri i save stap long ol haus sel. 
Sisera i bin askim em long wara, tasol Jael i givim em susu. Em i bringim gutpela susu i gat gris long wanpela kap i luk nais tru. 
Long wanpela han em i kisim wanpela nil diwai bilong pasim baklain bilong haus sel, na long narapela han em i holim hama bilong ol wokman. Em i paitim Sisera na brukim het bilong en. Em i sutim het bilong en na brukim olgeta. 
Sisera i pundaun long skru bilong em, na slip i stap klostu long lek bilong Jael. Em i pundaun na i dai pinis. 
Mama bilong Sisera i sanap long windo na i lukluk i go. Em i putim ai long hul bilong blain, na lukluk i go. Na em i tok, “Bilong wanem karis bilong Sisera i no kam kwik? Bilong wanem ol hos bilong en i no kam hariap?” 
Wanpela savemeri bilong en i bekim tok olsem, “Ating ol soldia i wok yet long painim ol gutpela samting na tilim. Wanpela o tupela yangpela meri bilong wan wan soldia, na gutpela klos bilong Sisera na ol naispela laplap bilong bilasim ol dispela yangpela meri.” Na mama bilong Sisera tu i tingting olsem. 
Bikpela, olsem tasol ol birua bilong yu i ken i dai. Tasol ol pren bilong yu i ken lait olsem lait bilong san i kamap. Na bihain, ol Israel i no gat pait moa inap long 40 yia. 
