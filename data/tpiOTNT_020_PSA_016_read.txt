BUK SONG.
16.
Devit i raitim dispela song, em kain song ol i kolim Miktam. God, yu mas lukautim mi. Mi kam long yu bilong mi ken i stap gut. 
Mi tokim God olsem, “Yu Bikpela bilong mi. Olgeta gutpela samting mi holim, i kam long han bilong yu tasol.” 
Ol manmeri bilong God, ol i gutpela manmeri tru. Mi save amamas tru long i stap wantaim ol. 
Ol manmeri i save ran i go long ol giaman god, bai ol i karim planti hevi. Mi no ken bung wantaim ol na mekim ofa, na mi no ken lotu long ol god bilong ol. 
God, yu tasol yu bilong mi na mi no gat narapela samting moa. Na yu givim mi olgeta samting mi sot long en. Laip bilong mi i stap long han bilong yu. 
Mi kisim olgeta gutpela samting long yu tasol. Tru tumas, ol dispela samting i gutpela tru! 
Mi litimapim nem bilong Bikpela, long wanem, em i save stiaim mi. Na long nait bel bilong mi i save skulim mi. 
Oltaim mi save pilim Bikpela i stap klostu long mi. Em i stap klostu na i givim strong long mi, olsem na i no gat wanpela samting i ken mekim mi i pret na guria. 
Olsem na bel bilong mi i gutpela tru, na spirit bilong mi i amamas. Na mi no save pret liklik long wanpela samting. 
Long wanem, bai yu no larim mi i go i stap long ples bilong ol man i dai pinis. Na bai yu no larim man bilong yu yet i sting long matmat, long wanem, yu laikim mi tumas. 
Yu yet bai yu soim mi rot bilong kisim laip. Yu stap klostu long mi na mi save amamas moa yet. Yu save helpim mi na bel bilong mi i amamas oltaim oltaim. 
