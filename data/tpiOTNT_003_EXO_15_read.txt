KISIM BEK.
15.
Long dispela taim Moses wantaim ol Israel i singim wanpela song long Bikpela olsem, “Nau bai mi singim song long Bikpela, long wanem, em i winim bikpela pait tru. Em i tromoi ol hos wantaim ol man i sindaun long ol hos i go insait long solwara. 
Bikpela yet i save mekim mi strong, na mi singim song bilong litimapim nem bilong en. Em i save kisim bek mi, na mi laik litimapim nem bilong en. Em i God bilong papa bilong mi, olsem na mi laik singim song long biknem bilong en. 
Bikpela em i strongpela soldia tru. Bikpela tasol, em i nem bilong en. 
“Em i tromoi ol ami bilong Isip wantaim ol karis bilong pait i go long solwara. Na ol nambawan kepten bilong ami i dring wara na i dai long solwara Retsi. 
Bikpela wara i karamapim ol na ol i go daun daunbilo tru long wesan olsem ston. 
“Bikpela, han sut bilong yu i gat bikpela strong moa, na em i krungutim ol birua na wilwilim ol tru. 
Long bikpela strong bilong yu yet yu daunim ol birua bilong yu. Belhat bilong yu i kamap olsem paia na kukim ol olsem paia i kukim gras i drai. 
Yu bin mekim strongpela win i kirap. Na win i mekim solwara i solap antap tumas, na solwara i sanap stret olsem banis. Na solwara i stap daunbilo tru i kamap strong. 
“Ol birua i tok, ‘Mipela bai ranim ol na holimpas ol. Na mipela bai i tilim ol gutpela gutpela samting bilong ol long ol lain bilong mipela. Na olgeta samting mipela i laik kisim mipela bai i kisim tasol. Mipela bai i pait long ol long bainat na long strong bilong mipela yet mipela bai i bagarapim ol.’ 
Tasol Bikpela, yu winim win bilong yu wanpela taim tasol na solwara i karamapim ol Isip. Na ol i go daun tru olsem ston insait long biksi. 
“Bikpela, wanem arapela god i stap na i strongpela olsem yu? I no gat wanpela. Yu nambawan king na yu stap holi. Yu antap tru na gutpela olgeta. Na husat inap olsem yu? I no gat wanpela. Yu save wokim olkain mirakel na mekim ol bikpela wok, na ol manmeri i pret tumas long yu. 
Yu bin stretim han sut bilong yu na graun i op na daunim ol birua. 
Yu save marimari long mipela, olsem na yu bin kisim bek mipela na yu bin go pas na bringim mipela i go. Na long strong bilong yu yet yu stiaim wokabaut bilong mipela na bai yu bringim mipela i go long gutpela ples yu makim bilong yu yet i ken i stap long en. 
Ol kantri nabaut i harim tok long dispela samting na ol i pret tumas na i guria. Na ol Filistia tu i pret nogut. 
Na tingting bilong ol lida bilong kantri Idom i paul olgeta. Na ol strongpela man bilong Moap i seksek moa yet. Na strong bilong ol pipel bilong Kenan i kamap olsem wara nating. 
Bikpela, ol i lukim bikpela strong bilong yu na bikpela pret tru i karamapim ol, na ol i no inap mekim wanpela samting. Ol bai i sanap nating tasol, olsem hap diwai, inap mipela ol manmeri bilong yu i go pinis. Bikpela, yu bin kisim bek mipela long Isip na mipela i kamap fri. 
Na yu bai bringim mipela i kam na mekim mipela i sindaun gut long maunten bilong yu yet. Long dispela hap yu yet bai wokim haus bilong yu. 
Na Bikpela, yu bai stap king oltaim oltaim.” 
Solwara Retsi i bin kamap olsem graun i drai na ol Israel i wokabaut i kam kamap pinis. Tasol ol soldia bilong king bilong Isip wantaim ol hos na karis bilong ol i bihainim ol Israel, na Bikpela i mekim solwara i kam bek na karamapim ol. 
Orait bihain, profet meri Miriam, susa bilong Aron, i kisim wanpela kundu na olgeta meri tu i kisim kundu na i go bihainim Miriam. Na ol i paitim ol kundu na ol i wok long singsing na danis. 
Na Miriam i mekim song long ol olsem, “Singim song long Bikpela, long wanem, em i winim bikpela pait tru. Em i tromoi ol hos wantaim ol man i sindaun long ol hos i go insait long solwara.” 
Bihain Moses i bringim ol Israel i lusim solwara Retsi, na ol i wokabaut i go long ples drai bilong Sur. Na ol i wokabaut long ples drai inap long tripela de, na ol i no lukim wanpela wara. 
Na bihain ol i go kamap long wanpela wara long ples Mara, tasol dispela wara i save pait nogut long maus, na ol i no inap dring long en. Mining bilong dispela nem Mara i olsem, “Samting i pait long maus.” 
Na ol manmeri i kros na i toktok planti long Moses na ol i askim em olsem, “Bai mipela i dringim wanem samting?” 
Orait Moses i beten strong long Bikpela, na Bikpela i soim em wanpela diwai. Na Moses i kisim dispela diwai na i tromoi long wara na wara i kamap gutpela na ol inap long dring. Long dispela ples God i givim ol Israel sampela lo bai ol i mas bihainim, na tu em i traim ol, bai ol i bihainim em o nogat. 
Olsem na God i tokim ol, “Yupela i mas harim gut tok bilong mi, God Bikpela bilong yupela, na mekim ol dispela samting mi yet mi ting i gutpela. Na yupela i mas bihainim olgeta lo bilong mi. Sapos yupela i mekim olsem, orait mi no ken mekim save long yupela long ol kain kain sik nogut mi bin givim long ol manmeri bilong Isip. Mi yet mi Bikpela. Na mi tasol mi save mekim ol sik bilong yupela i orait gen.” 
Bihain ol Israel i go kamap long ples Elim. Elim i gat 12-pela hul wara na 70 diwai det i stap. Na ol Israel i sanapim haus sel bilong ol klostu long ol hul wara. 
