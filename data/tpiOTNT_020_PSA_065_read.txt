BUK SONG.
65.
Devit i raitim dispela song, em song bilong lotu. Em i song bilong man i bosim musik. God, mipela i mas i go long Saion na litimapim nem bilong yu. Na bai mipela inapim tru olgeta samting mipela i promis bipo long mekim. 
Yu save harim beten bilong mipela. Olsem na mipela olgeta manmeri i mas i go long yu. 
Mipela i mas tingim sin bilong mipela na mekim olsem. Rong bilong mipela i daunim mipela tru, tasol mipela i save yu inap lusim sin bilong mipela. 
Ol man yu save makim na bringim i go long haus bilong yu, ol i ken amamas. Long dispela haus bilong yu yet, planti gutpela samting i stap. Olsem na taim mipela i stap long banis bilong yu, mipela i save belgut tru. 
God, yu tasol yu save kisim bek mipela na mipela i stap gut. Yu ken harim prea bilong mipela. Wok yu mekim bilong kisim bek mipela em i samting tru. Ol pipel i stap longwe long mipela long olgeta hap graun, ol i save bilip strong long yu. Sapos mipela i laik go long ol, mipela i mas brukim bikpela solwara. 
Long strong bilong yu, yu bin mekim ol maunten i kamap na ol i stap long ples bilong ol. Strong bilong yu i bikpela moa. 
Yu tasol i save mekim biksi i stap isi na pairap bilong en i dai, na yu save mekim i dai pait bilong ol manmeri. 
Ol manmeri i lukim ol dispela samting yu mekim, na olgeta i pret long yu. Long hap bilong sankamap na san i go daun ol i tingim olgeta samting yu bin mekim, na ol i singaut amamas long yu. 
Yu save salim ren i kam na long dispela pasin yu lukautim gut graun. Na yu mekim graun i gat planti gris, na kaikai i kamap gut. God, yu bin putim ol wara long olgeta hap, na ol i no save drai. Dispela i save mekim kaikai i kamap planti na ol manmeri i kisim. Dispela wok yu yet yu bin mekim. 
Yu save salim planti ren i kam daun long olgeta gaden, na wara i stap insait long graun. Wara i save mekim graun i no strong na kaikai i kamap gut. 
Yu gutpela tumas long mipela na yu mekim kaikai i kamap planti. Sapos yu go long wanpela hap, yu save mekim planti gutpela kaikai i kamap long dispela hap. 
Ol bulmakau na sipsip i pulap long olgeta ples i gat gras. Na planti gaden i stap long ol maunten, olsem na ol maunten i amamas. 
Planti sipsip tumas i stap long ples i gat gras na pulapim tru. Wit i pulap tru long ol ples daun namel long ol maunten. Na olgeta samting i amamas. 
