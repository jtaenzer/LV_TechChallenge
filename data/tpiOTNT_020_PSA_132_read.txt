BUK SONG.
132.
Song bilong ol lain i wokabaut i go long ples bilong lotu. Bikpela, yu no ken lusim tingting long Devit na long olgeta wok em i bin mekim. 
Strongpela God bilong Israel, yu mas tingim gen ol promis Devit i bin mekim long yu. 
Em i tok olsem, “Mi no ken i go long haus na mi no ken slip long bet. 
Mi no ken malolo na slip yet. 
Pastaim mi mas wokim wanpela haus bilong Bikpela, Strongpela God bilong Israel, bai em i ken i stap long en. Na bihain bai mi malolo.” 
Long Betlehem mipela i harim tok long Bokis Kontrak bilong Bikpela. Na mipela i lukim em i stap long graun bilong Kiriat Jearim. 
Na mipela i tok, “Goan, yumi go long haus bilong Bikpela. Yumi go lotu klostu long sia king bilong en.” 
Bikpela, yu kam wantaim Bokis Kontrak bilong yu na sindaun long ples malolo bilong yu. Dispela Bokis Kontrak em i mak bilong bikpela strong bilong yu. 
Yu ken helpim ol pris bilong yu, bai ol i mekim stretpela pasin oltaim. Na dispela pasin bilong ol i ken i stap olsem gutpela bilas bilong ol. Na ol manmeri bilong yu i ken amamas na singaut. 
Bikpela, yu mas tingim wokman bilong yu, Devit, na yu no ken givim baksait long king yu yet yu bin makim. 
Bikpela, bipo yu bin mekim wanpela strongpela promis long Devit, na yu no inap senisim tok bilong yu. Yu bin tok olsem, “Mi bai mekim wanpela bilong ol lain pikinini bilong yu i kamap king. 
Sapos ol pikinini man bilong yu i bihainim kontrak bilong mi, na bihainim olgeta lo mi givim ol, orait bihain ol pikinini man bilong ol tumbuna bilong yu, ol tu bai i kamap king, i go inap olgeta taim bihain.” 
Bikpela i makim Saion pinis olsem taun bilong en, na em i laik i stap oltaim long en. 
Em i tok, “Bai mi stap oltaim oltaim long dispela taun. Mi makim dispela ples bilong mi ken i stap king long en. 
Bai mi givim planti samting long Saion na bai ol manmeri i no inap sot long ol samting. Na bai mi givim kaikai long ol rabisman na ol bai i pulap tru. 
Bai mi givim wok long ol pris bilong Saion, bilong autim tok long mi save kisim bek ol manmeri bilong graun. Na ol manmeri bilong Saion i ken singim song na amamas na singaut. 
Bai mi kisim wanpela man long lain bilong Devit na mekim em i kamap king long dispela ples, na lain bilong en i no inap lus long dispela wok. 
Bai mi mekim ol birua bilong en i sem nogut, tasol ol lain manmeri em i bosim bai ol i kamap gutpela na i stap strong.” 
