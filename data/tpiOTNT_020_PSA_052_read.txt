BUK SONG.
52.
Devit i raitim dispela song, em kain song ol i kolim Maskil. Devit i raitim dispela song long taim Doek bilong kantri Idom i go long Sol na i tokim em olsem, “Devit i go long haus bilong Ahimelek.” Yu strongpela man, bilong wanem yu bikmaus na yu amamas nating long pasin nogut yu bin mekim long ol manmeri bilong God? Oltaim God i save marimari long ol. 
Yu man bilong giaman, tok bilong yu i olsem resa i sap moa, na i katim nogut narapela man. Olgeta de yu save tingting long bagarapim ol arapela man. 
Yu no laikim gutpela pasin. Yu laikim pasin nogut tasol. Yu no laikim pasin bilong tok tru. Yu save laikim pasin bilong tok giaman tasol. 
Yu man bilong giaman. Yu save laikim tumas tok bilong bagarapim ol arapela man. 
Tasol harim. God bai i bagarapim yu olgeta. Em bai i holimpas yu na rausim yu long haus bilong yu. Na bai em i pinisim yu olgeta na yu no ken i stap moa long graun. 
Ol stretpela man bai i lukim dispela samting i kamap long yu na bai ol i pret. Bai ol i lap long yu na tok olsem, 
“Lukim. Dispela man i no laik bai God i helpim em na strongim em. Em i bilip strong long planti mani samting bilong en, na em i ting pasin nogut bai i mekim em i stap gut.” 
Tasol mi no olsem. Mi olsem diwai oliv i stap klostu long haus bilong God. Mi bilip long God i save marimari long mi oltaim oltaim. 
God, yu bin helpim mi, olsem na oltaim bai mi tenkyu long yu. Na long ai bilong ol manmeri bilong yu bai mi litimapim nem bilong yu na tok, “God i mekim gutpela pasin long mi.” 
