GUTPELA SINDAUN.
7.
Pikinini, yu mas holim strong tok bilong mi na putim long tingting bilong yu. 
Sapos yu bihainim gut tok bilong mi, bai yu stap gut. Lukautim gut tok bilong mi, olsem yu save lukautim ai bilong yu yet. 
Yu mas putim tok bilong mi long tingting bilong yu na em bai i stap oltaim, olsem ring i stap oltaim long pinga bilong yu. 
Gutpela tingting na save i mas i stap wantaim yu oltaim, olsem susa tru bilong yu, o olsem gutpela pren bilong yu. 
Na sapos meri bilong narapela man i laik grisim yu long slip wantaim em, orait gutpela tingting bai i banisim yu na yu no inap bihainim tok bilong en. 
Wanpela de mi sanap long windo bilong haus bilong mi na mi lukluk i go long rot. 
Na mi lukim ol yangpela man i wokabaut i go i kam long rot. Ol i no gat gutpela tingting na save. Tasol wanpela em i kranki olgeta. 
Dispela yangpela man i wokabaut klostu long haus bilong wanpela meri nogut. 
San i go daun pinis na klostu tudak i laik kamap. 
Dispela meri i putim bilas olsem meri bilong rot, na em i ting long grisim dispela man. Olsem na meri i go bungim em. 
Dispela meri i hambakmeri tru na i no save sindaun gut long haus. 
Oltaim em i save raun raun long rot na long maket, bilong painim man. 
Mi lukim dispela meri i holimpas dispela yangpela man na givim kis long em. Na meri i lukluk stret long ai bilong en na i tok olsem, 
“Nau mi bin mekim wanpela ofa, na hap abus bilong dispela ofa i stap long haus bilong mi. 
Olsem na mi lusim haus bilong mi na mi kam bilong painim yu. Nau mi lukim yu pinis. 
Na tu mi bin redim gutpela bet long haus bilong mi. Mi bin putim ol naispela sitbet i gat kala long dispela bet. Ol dispela sitbet i kam long Isip. 
Na mi bin kapsaitim kain kain paura i gat gutpela smel long dispela bet. 
Yu kam wantaim mi, na bai mitupela i wok long pilai na amamas i go inap long tulait. 
Yu no ken pret long man bilong mi. Em i go i stap longwe moa, 
na em i no inap kam bek hariap. Long wanem, em i kisim planti mani i go wantaim em. Tupela wik bai i go pinis na long namel long dispela mun, ating em bai i kam bek.” 
Dispela meri i mekim planti switpela tok bilong grisim em na kirapim bel bilong en. 
Dispela man i harim tok bilong meri na wantu em i bihainim meri i go long haus, olsem bulmakau ol i bringim i go long ples bilong kilim i dai. O olsem longlong man ol i bringim i go long haus kalabus. 
Dispela man i no save olsem wanpela spia bai i sutim em. Em i olsem wanpela pisin i flai i go long ples umben i stap long en. Na pisin i no save, umben bai i holimpas em na em bai i dai. 
Orait ol pikinini, yupela i mas putim yau gut long tok bilong mi. 
Yupela i no ken larim bel bilong yupela i kirap long bihainim dispela kain meri. 
Long wanem, planti man tumas i bin bagarap na dai long han bilong kain meri olsem. 
Rot i go long haus bilong en i olsem rot i go long matmat. Na sapos yupela i bihainim dispela rot, bai yupela i go long ples bilong ol man i dai pinis. 
