BUK SONG.
130.
Song bilong ol lain i wokabaut i go long ples bilong lotu. Bikpela, mi bel hevi tumas na mi singaut long yu. 
Bikpela, harim krai bilong mi. Harim mi i singaut long yu helpim mi. 
Sapos yu kaunim olgeta sin bilong mipela bai husat inap long winim kot bilong yu? 
Tasol yu save rausim ol sin bilong mipela, olsem na mipela i mas pret long yu. 
Mi laikim tumas Bikpela i helpim mi, na mi wet long em. Na mi bilip tru long tok bilong en. 
Mi save wet long Bikpela, na mi laikim tumas bai em i helpim mi. Na dispela em i winim laik bilong ol wasman i save wet long tulait i kamap. 
Yumi ol Israel, yumi mas bilip long Bikpela, long wanem, oltaim em i save laikim yumi tru. Na oltaim em i laik helpim yumi bai yumi no bagarap. 
Em bai i kisim bek ol manmeri bilong en, em yumi Israel, na rausim olgeta sin bilong yumi. 
