BUK SONG.
7.
Devit i bel hevi long pasin wanpela man bilong lain Benjamin, nem bilong en Kus, i mekim long em, olsem na em i singim dispela beten long Bikpela. God, Bikpela bilong mi, mi kam long yu na mi hait long ol birua. Yu helpim mi, na bai ol man i ranim mi ol i no ken kilim mi i dai. Yu kisim bek mi bai mi no bagarap. 
Nogut ol i bagarapim mi olsem laion i brukim skin bilong man. Nogut ol i pulim mi i go long wanpela hap na i no gat man inap kisim bek mi. 
God, Bikpela bilong mi, sapos mi gat asua long ol pasin nogut, sapos mi bin mekim nogut long narapela man, 
sapos mi bin trikim pren bilong mi, na sutim tok nating long en, na sapos mi bin mekim nogut nating long birua bilong mi, 
orait yu ken larim ol birua i ranim mi na holimpas mi. Ol i ken krungutim mi na bagarapim mi olgeta na larim bodi bilong mi i slip i stap nating long graun. 
God, mi laik bai yu ken kirap. Yu ken belhat long ol birua i pait strong moa long mi na yu ken mekim save long ol. God bilong mi, yu save laikim stretpela pasin tasol, olsem na yu mas kirap na helpim mi. 
Yu mas sindaun long sia king bilong yu long heven na tokim olgeta lain manmeri long kam bung klostu long yu. 
Bikpela, yu save skelim pasin bilong olgeta lain manmeri. Olsem na yu ken helpim mi long winim kot, long wanem, mi bin mekim ol gutpela stretpela na pasin tasol. 
God, yu stretpela olgeta. Yu save skelim tingting na bel bilong olgeta man. Orait yu mas pinisim tru ol pasin nogut bilong ol man nogut. Na yu ken helpim ol stretpela man bai ol i sanap strong. 
God em i wasman bilong mi. Em i save helpim ol man i bihainim tok bilong em. 
God em i gutpela jas na em i save mekim stretpela kot. Oltaim em i save daunim ol man bilong mekim pasin nogut. 
Sapos ol man nogut i no tanim bel, bai God i sapim bainat bilong en. Na bai em i taitim banara na i redi long pait. 
Em i makim ol long spia i gat paia. Em i redim pinis ol spia samting bilong kilim ol dispela man i dai. 
Lukim man nogut. Em i pasim tingting pinis long mekim ol pasin nogut. Em i redi long mekim olkain trabel na em i save giaman oltaim. 
Em i wokim bikpela hul long graun bilong holimpas narapela man. Tasol em yet bai i pundaun long dispela hul em i bin wokim. 
Olsem tasol rong em i mekim bai i karamapim em yet. Na kros pait em i laik mekim long ol arapela man bai i tanim na bagarapim em yet. 
God em i stretpela olgeta, na mi tenkyu long em. Bai mi singim song long God Antap Tru bilong litimapim nem bilong em. 
