BUK SONG.
10.
Bikpela, bilong wanem yu sanap i stap longwe long mi? Bilong wanem yu save hait long mi long taim nogut? 
Ol man nogut i save hambak na ranim ol rabisman bilong bagarapim ol. Ol i ken pundaun long ol hul ol yet i bin wokim bilong holimpas ol arapela man. 
Man nogut i save hambak nabaut long laik nogut bilong em. Man i save mangalim planti samting, em i save tok nogut long Bikpela na givim baksait long em. 
Man nogut i ting em i save pinis long olgeta samting. Em i save tok olsem, “God i no ken bekim rong bilong mi. Em i no save wari long ol pasin mi mekim.” 
Olgeta samting em i mekim, i save kamap gutpela. Bikpela, dispela man i no save liklik long ol tingting bilong yu. Em i save tok bilas long ol birua bilong en. 
Em i save ting olsem, “Mi sanap strong. I no gat wanpela samting inap sakim mi liklik. Bai mi no inap painim hevi.” 
Oltaim em i save tok nogut bilong bagarapim ol arapela man. Em i save tok giaman na autim tok bilong pretim ol arapela man. Kwiktaim em i save toktok long mekim pasin nogut na ol kain kain trabel. 
Dispela man i save sindaun hait insait long ples, na i wetim gutpela man i kam bai em i ken kilim em i dai. Em i save hait na was bilong bagarapim man i no gat strong. 
Em i save hait na was i stap olsem laion i was i stap insait long hul bilong en. Em i save hait na was i stap bilong holimpas ol rabisman. Em i save holimpas ol long umben bilong en na pulim ol i go. 
Em i save sindaun isi na wet i stap, na wantu ol man i no gat strong ol i bagarap tru. Bikpela strong bilong man nogut i winim ol. 
Man nogut i save tingting olsem, “God i no save wari long ol pasin bilong mi. Em i no inap lukim mi. Em i pasim pinis ai bilong en.” 
Bikpela, yu kam. God, mekim save long dispela man. Yu no ken lusim tingting long ol man i karim hevi. 
Man nogut i givim baksait long yu na long bel bilong en em i save tingting olsem, “God i no inap bekim ol rong bilong mi.” Yu no laik pinisim tru dispela kain tingting? 
Tasol yu save lukim pasin bilong ol man nogut. Yu save long pen na hevi ol i givim long ol arapela manmeri, na yu redi long helpim ol dispela lain i gat hevi. Oltaim yu save helpim ol rabisman, na man i no gat strong i save putim em yet long han bilong yu. 
Yu mas pinisim strong bilong ol man nogut na bai yu no inap lukim moa dispela rabis pasin ol i save mekim. 
Bikpela i stap king inap oltaim oltaim. Em bai i rausim ol haiden long graun bilong em na bai ol i lus olgeta. 
Bikpela, bai yu harim beten bilong ol manmeri i aninit long yu, na bai yu strongim bel bilong ol. Bai yu harim krai 
bilong ol pikinini i no gat papa na bilong ol man i bel hevi. Bai yu helpim ol na ol i winim kot. Olsem bai ol man bilong graun i no inap mekim nogut long ol gen. 
