BUK SONG.
148.
Litimapim nem bilong Bikpela! Yupela olgeta i stap long heven antap, litimapim nem bilong Bikpela! 
Yupela olgeta ensel, litimapim nem bilong em! Yupela olgeta ami bilong heven, litimapim nem bilong en! 
San na mun, yutupela litimapim nem bilong em! Na olgeta sta i lait tumas, litimapim nem bilong en! 
Heven antap tru, litimapim nem bilong en! Wara i stap antap long skai, litimapim nem bilong en! 
Ol dispela samting i mas litimapim nem bilong Bikpela, long wanem, em yet i tok na ol i kamap na i stap. 
Em i tok na ol i stap oltaim long hap bilong ol, na ol i no inap sakim tok bilong en. 
Yupela ol traipela pis na ol samting i stap long as bilong solwara i daun moa, 
na lait i kamap long klaut na ren ais na ol klaut nabaut na strongpela win i save bihainim tok bilong Bikpela, yupela litimapim nem bilong en. 
Yupela ol bikpela maunten na ol liklik maunten, na ol diwai i save karim kaikai na ol diwai bilong bus, 
na olgeta abus ol man i save bosim na ol wel abus, na ol pukpuk na ol pisin, yupela litimapim nem bilong Bikpela! 
Yupela ol king na olgeta lain manmeri, na ol gavman na olgeta arapela hetman, 
na ol yangpela man na ol yangpela meri, na ol lapun na ol pikinini, yupela olgeta litimapim nem bilong Bikpela! 
Tru tumas, olgeta i mas litimapim nem bilong Bikpela. Biknem bilong em wanpela i winim tru biknem bilong olgeta manmeri. Biknem bilong en i antap tru, i winim heven na graun. 
Em i laikim tru ol Israel na em i save strongim ol manmeri bilong en, olsem na ol i save litimapim nem bilong en. Litimapim nem bilong Bikpela! 
