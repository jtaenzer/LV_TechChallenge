BUK SONG.
17.
Devit i raitim dispela beten. God, harim singaut bilong mi. Mi wokabaut stret na mi bringim ol wari bilong mi i kam long yu. Mi no giaman long beten, olsem na mi laik bai yu harim mi. 
Bai yu helpim mi na mi winim kot. Long wanem, yu save gut long wanem pasin i stretpela. 
Yu save long bel bilong mi. Yu kam lukim mi long nait tu na yu traim mi, na yu no lukim tingting nogut i stap long mi. 
Mi no save mekim tok nogut olsem sampela man i mekim. Mi holim strong tok bilong yu, na mi givim baksait long pasin bilong kros pait. 
Oltaim mi save wokabaut long rot bilong yu, na lek bilong mi i no abrus liklik. 
God, yu save bekim prea bilong mi, olsem na mi save beten long yu. Yu ken putim yau na harim prea bilong mi. 
God, helpim bilong mipela, soim bikpela marimari bilong yu long mipela. Mipela i stap klostu long yu na hait long ol birua. 
Lukautim mi olsem yu save lukautim ai bilong yu yet. Haitim mi gut olsem kakaruk mama i save karamapim ol pikinini long wing bilong en. 
Olsem bai ol man nogut i no inap bagarapim mi. Ol i birua nogut tru long mi, na ol i wok long banisim mi. 
Ol i no save marimari liklik long ol arapela man. Ol i save bikmaus na litimapim nem bilong ol yet. 
Ol i bihainim lek bilong mi, na nau ol i banisim mi. Ol i makim mi pinis na ol i wet long daunim mi. 
Ol i olsem laion i laik kilim abus, na olsem yangpela laion i hait na i was i stap. 
Bikpela, yu kam pait long ol birua bilong mi na daunim ol. Kisim bainat bilong yu na pait long ol na kisim bek mi long han bilong ol man bilong mekim sin. 
Tru, God, yu mas helpim mi long strong bilong yu, na ol man i no inap pinisim mi. Kisim bek mi long han bilong ol dispela man i save bungim ol samting bilong graun tasol. Yu redi pinis long bekim pasin nogut bilong ol. Orait nau yu ken mekim save long ol. Mekim save long ol pikinini bilong ol na long ol lain tumbuna i kamap bihain. 
Tasol mi stretpela man, na bihain bai mi lukim yu tru. Taim mi lusim slip na mi kirap na mi pilim yu i stap wantaim mi, bai mi amamas. 
