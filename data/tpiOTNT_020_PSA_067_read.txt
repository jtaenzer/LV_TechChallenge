BUK SONG.
67.
Dispela song em song bilong lotu. Man i bosim musik i mas tokim ol man long paitim ol gita samting. God, yu ken marimari long mipela na mekim gut long mipela. Yu ken lukluk i kam long mipela na helpim mipela. 
Olsem na olgeta manmeri i ken save long pasin bilong yu, na olgeta lain i ken save olsem yu inap kisim bek ol. 
God, mi laik bai olgeta manmeri i ken amamas long yu na litimapim nem bilong yu. 
Olgeta lain manmeri i ken belgut na singsing bilong amamas, long wanem, yu bai skelim pasin bilong olgeta manmeri long stretpela kot bilong yu, na yu save stiaim ol lain manmeri long gutpela rot. 
God, mi laik bai olgeta manmeri i ken amamas long yu na litimapim nem bilong yu. 
Planti gutpela kaikai i kamap pinis long graun bilong mipela. God, em i God bilong mipela, em i bin mekim gut tru long mipela. 
Tru tumas, God i mekim gut long mipela. Olgeta manmeri bilong graun i mas i stap aninit long em. 
