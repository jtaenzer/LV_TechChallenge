HABAKUK.
3.
Profet Habakuk i bin mekim prea long Bikpela olsem. Ol man i singim dispela prea, ol i mas bihainim pasin bilong ol song bilong sori. Na man i bosim musik i mas tokim ol man long paitim ol gita samting. 
Bikpela, mi bin harim tok long ol samting yu bin mekim long strong bilong yu na mi kirap nogut. Ol bikpela bikpela samting yu bin mekim bipo, mi laik bai yu mekim gen long taim bilong mipela, bai ol man bilong dispela taim tu i ken save long pasin bilong yu. Tru, yu gat kros long mipela, tasol yu God bilong sori, na mi askim yu long sori long mipela na helpim mipela. 
God i lusim graun Idom na em i kam gen. God bilong mekim gutpela na stretpela pasin olgeta, em i kirap long maunten Paran na em i kam. Strong bilong en i kamap olsem lait na i karamapim olgeta hap bilong skai. Olgeta manmeri bilong graun i lukim bikpela lait bilong en. 
Bikpela lait bilong strong bilong en i sut i go long olgeta hap. 
Em i salim ol kain kain sik i go paslain long en. Bikpela sik bilong kilim ol manmeri i bihainim em i kam. 
Long taim em i sanap olgeta graun i save guria. Long taim em i lukim ol manmeri ol i save surik na guria. Ol bikpela strongpela maunten i bruk na pundaun. Ol liklik maunten bipo em i save wokabaut long ol ol i surik i go daun. 
Mi lukim ol haus sel bilong kantri Kusan i bagarap nogut tru. Ol haus bilong ol Midian i pundaun nabaut. 
Bikpela, yu salim win i kam na yu mekim ol wara na solwara i kirap strong. Ating yu kros long ol na yu mekim olsem, a? Taim yu kam bilong helpim ol manmeri bilong yu na bilong winim ol birua, ol klaut bilong ren i olsem ol hos na karis bilong yu. 
Yu bin redim banara bilong yu, na bai yu tok na ol spia bilong yu bai i go long ples yu makim bilong ol. Taim ol maunten i lukim yu, ol i guria. Yu tromoi bikpela wara i go daun long graun na em i katim ol bikpela baret. Bikpela tait i ran strong na i kam. Ol wara aninit long graun tu i pairap na solap i go antap inap long skai. 
Ol spia bilong yu i lait tumas taim ol i spit i go, na san wantaim mun i sanap nating antap. 
Yu gat bikpela kros long olgeta kantri na yu wokabaut antap long graun na krungutim olgeta ples. 
Yu mekim olsem bilong kisim bek ol manmeri bilong yu wantaim dispela king yu bin makim. Yu bin paitim strong het bilong haus bilong ol man nogut na yu bagarapim haus olgeta. 
Ol dispela birua i bin kam olsem bikpela win, bilong rausim mipela i go nabaut. Ol i amamas long daunim mipela olsem ol man i hait na wet bilong mekim nogut long ol manmeri i sot long ol samting. Tasol yu bin sutim kepten bilong ami bilong ol birua long ol spia bilong em yet. 
Yu bin sindaun long ol hos bilong yu na ol i krungutim solwara na i go. Na dispela i mekim biksi i kirap. 
Mi harim dispela olgeta samting na mi guria. Mi pret na maus bilong mi tu i guria. Hanlek bilong mi i dai na mi no gat strong moa. Mi save, God bai i kam na mekim save long ol man i save bagarapim mipela, olsem na mi stap isi na wetim dispela taim. 
Sapos ol diwai fik i no karim pikinini fik na ol diwai wain i no karim pikinini wain, na sapos ol diwai oliv i no karim pikinini na i no gat kaikai long gaden, na sapos olgeta sipsip i dai na haus bilong ol bulmakau tu i stap nating, 
orait maski dispela olgeta hevi i kamap, bai mi amamas na belgut. Long wanem, Bikpela em i God na em i save kisim bek mi. 
God, Bikpela bilong mi, em i save givim strong long mi. Em i mekim lek bilong mi i strong olsem lek bilong ol wel abus na em i mekim mi i wokabaut antap long ol maunten. 
