BUK SONG.
149.
Litimapim nem bilong Bikpela! Singim nupela song long em. Yupela ol manmeri i save bihainim em oltaim, yupela litimapim nem bilong em long taim yupela i bung bilong lotu. 
Yupela ol Israel, yupela i mas belgut long God i bin wokim yupela. Yupela ol manmeri bilong Saion, amamas long king bilong yupela. 
Singsing na litimapim nem bilong en. Paitim ol kundu na garamut na paitim ol gita bilong litimapim nem bilong en. 
Bikpela i laikim ol manmeri bilong en. Na em i save litimapim nem bilong ol man i save daunim ol yet, na mekim ol i winim pait. 
Ol manmeri bilong God i amamas long ol i win pinis. Na taim ol i bung bilong kaikai ol i ken mekim ol song bilong amamas. 
Ol i ken singaut na amamas long God na holim bainat i sap moa. 
Na ol i ken pait long ol arapela lain, na mekim save long ol na daunim ol. 
Na ol i ken pasim ol king na ol hetman bilong ol birua long sen ol i wokim long ain. 
Na ol i ken mekim save long ol dispela lain, olsem God i tok. Ol manmeri bilong God i ken win olsem tasol. Litimapim nem bilong Bikpela! 
