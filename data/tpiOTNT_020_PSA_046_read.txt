BUK SONG.
46.
Dispela song em song bilong ol lain Kora. Man i bosim musik i mas tokim ol man long singim song long nek ol i kolim “Yangpela meri.” God em i ples hait bilong yumi, na em i save strongim yumi oltaim. Em i stap klostu na i redi long helpim yumi long taim bilong bikpela hevi. 
Olsem na yumi no ken pret long ol samting i kamap. Guria i ken mekim graun i bruk nabaut, na ol maunten i ken pundaun namel long solwara. 
Na si i ken pairap strong moa na bruk nabaut na spet i ken kamap, na biksi i ken kalap nabaut na sakim ol maunten. Tasol maski, yumi no ken pret. 
Taun bilong God, em i ples God Antap Tru i makim bilong em yet. Wanpela bikpela wara i stap namel long en, na ol manmeri i save amamas long dispela wara. 
God i stap long dispela taun, olsem na taun i no inap bagarap. I no tulait yet na bai God i helpim em. 
Ol lain manmeri i kirap nogut na i pait wantaim. Na ol king wantaim ol manmeri bilong ol, ol i bagarap. God i bikmaus moa yet na graun i kamap olsem wara nating. 
Bikpela I Gat Olgeta Strong em i stap wantaim yumi. God bilong Jekop em i ples hait bilong yumi. 
Kaman! Yupela lukim wok Bikpela i mekim. Bai bel bilong yupela i kirap nogut long planti narakain samting em i mekim long graun. 
Em i save mekim i dai pait long olgeta hap graun. Em i save brukim olgeta banara na spia, na em i save kukim ol hap plang long paia. 
Em i tok olsem, “Yupela i no ken pait moa. Yupela i mas save gut long mi, mi God tru. Mi antap tru na olgeta lain manmeri i stap aninit long mi. Long olgeta hap bilong graun mi stap nambawan tru.” 
Bikpela I Gat Olgeta Strong em i stap wantaim yumi. God bilong Jekop em i ples hait bilong yumi. 
