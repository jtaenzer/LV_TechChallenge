NAMBA.
33.
Dispela em i nem bilong ol ples ol Israel i wokim kem long en, bihain long ol i lusim Isip na wokabaut i go. Na Moses wantaim Aron i bosim ol. 
Bikpela yet i tok na Moses i raitim nem bilong ol wan wan ples ol i wokim kem long en. Nem bilong ol dispela ples i olsem. 
Ol Israel i bin lusim Isip long de namba 15 bilong namba wan mun, em i de bihain long namba wan taim ol i mekim kaikai bilong Tingim De God I Larim Ol Israel I Stap Gut. Bikpela i was long ol na ol i lusim taun Rameses na i go. Na ol Isip i lukim ol. 
Long dispela taim ol Isip i wok long planim ol namba wan pikinini man bilong ol, em Bikpela i bin kilim ol i dai. Bikpela i mekim olsem bilong daunim ol giaman god bilong ol Isip na soim strong bilong en long ol. 
Na ol Israel i lusim Rameses na i go kamap long taun Sukot na wokim kem. 
Bihain ol i lusim Sukot na i go kamap long ples Etam long arere bilong ples drai, na ol i wokim kem. 
Orait ol i lusim Etam na i go bek long ples Pihahirot long hap sankamap bilong ples Balsefon na ol i wokim kem klostu long taun Mikdol. 
Na ol i lusim Pihahirot na brukim solwara Retsi na i go kamap long ples drai bilong Sur. Na ol i wokabaut tripela de long ples wesan na i go kamap long ples Mara na wokim kem. 
Na bihain ol i lusim Mara na i go kamap long ples Elim na wokim kem bilong ol. Elim i gat 12-pela hul wara na 70 diwai det i stap long en. 
Bihain ol i lusim Elim na i go kamap long solwara Retsi na wokim kem. 
Na ol i lusim Retsi na i kamap long ples drai ol i kolim Sen, na wokim kem. 
Na ol i lusim ples drai Sen na i go wokim kem long ples Dopka. 
Bihain ol i lusim Dopka na ol i go long ples Alus na wokim kem. 
Na bihain ol i lusim Alus na i go long Refidim na wokim kem. Dispela ples Refidim i no gat wara bilong dring. 
Ol i lusim Refidim na wokabaut i go na ol i wokim kem long ol dispela ples, ples drai Sainai na ples Kibrot Hatava na ples Haserot na ples Ritma na ples Rimonperes na ples Lipna na ples Risa na ples Kehelata na maunten Sefer na ples Harada na ples Makhelot na ples Tahat na ples Tera na ples Mitka na ples Hasmona na ples Moserot na ples Benejakan na ples Hor Hagitgat na ples Jotbata na ples Abrona na taun Esiongeber na ples drai Sen, em Kades. Na bihain ol i kamap long maunten Hor long arere bilong kantri Idom na wokim kem. 
Ol i stap long dispela hap, na long namba wan de bilong namba 5 mun bilong namba 40 yia bihain long ol i lusim Isip na i kam, pris Aron i bihainim tok bilong Bikpela na i go antap long maunten Hor na i dai. Em i bin i stap 123 yia. 
Na king bilong kantri Arat long hap saut bilong Kenan, em i harim tok long ol Israel i kam. 
Ol Israel i lusim maunten Hor na i wokabaut i go na wokim nebo kem long ol dispela ples, ples Salmona na ples Punon na ples Obot na Abarim, dispela taun i bagarap i stap long kantri Moap, na taun Dibon Gat na ples Almon Diplataim, na maunten Abarim klostu long maunten Nebo. 
Na ol i lusim maunten Abarim na i go long ples stret bilong Moap klostu long Jeriko long hapsait bilong wara Jordan, 
namel long taun Bet Jesimot na ples daun bilong Sitim. Na ol i wokim kem long dispela hap. 
Ol i stap long ples stret bilong Moap klostu long Jeriko long hapsait bilong wara Jordan na Bikpela i givim sampela tok long Moses 
bilong autim long ol Israel. Bikpela i tok olsem, “Taim yupela i brukim wara Jordan na i go insait long kantri Kenan, 
orait yupela i mas rausim olgeta pipel i stap long dispela kantri. Na bagarapim olgeta giaman god ol i bin wokim long ston na ain, na bagarapim olgeta ples lotu bilong ol. 
Mi givim dispela graun long yupela, olsem na yupela i mas kisim na sindaun long en. 
Na yupela i mas pilai satu bilong tilim dispela graun long ol wan wan lain na lain wanblut bilong yupela. Na yupela i mas givim bikpela hap graun long lain i gat planti manmeri na liklik hap graun long lain i gat liklik lain manmeri. 
Tasol sapos yupela i no rausim ol pipel i stap long dispela kantri, bai ol i givim hevi na pen long yupela olsem nil bilong rop i sutim ai na sait bilong yupela. Na ol bai i pait long yupela long dispela kantri yupela i stap long en. 
Sapos yupela i no rausim ol, orait mi bai bagarapim yupela olsem mi bin ting long bagarapim ol.” 
