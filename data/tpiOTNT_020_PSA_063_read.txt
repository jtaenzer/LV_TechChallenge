BUK SONG.
63.
Devit i raitim dispela song long taim em i stap long distrik Juda long graun i no gat man. God, yu God bilong mi. Mi wok strong long painim yu. Spirit bilong mi i laikim tumas long i stap wantaim yu. Bodi bilong mi i laikim tru long i stap wantaim yu, olsem man i stap long ples drai i no gat wara long en na i dai long wara. 
Mi laik lukim yu long haus bilong yu na mi laik yu soim mi bikpela strong bilong yu na namba bilong yu. 
Laip bilong dispela graun i gutpela, tasol marimari bilong yu i nambawan tru. Olsem na mi litimapim nem bilong yu. 
Bai mi tenkyu long yu na litimapim nem bilong yu inap mi dai. Bai mi litimapim han bilong mi na prea long yu. 
Spirit bilong mi em i stap gutpela tru, olsem man i kaikai ol gutpela kaikai, na em i kaikai inap pinis. Na mi amamas na litimapim nem bilong yu. 
Taim mi slip long bet mi save tingting long yu. Long nait mi save tingting long yu tasol. 
Long wanem, yu bin helpim mi oltaim. Mi stap klostu long yu, olsem pikinini kakaruk i stap aninit long wing bilong mama, na mi singim song bilong amamas. 
Mi save wokabaut wantaim yu, na yu save was gut long mi. 
Na ol man i laik kilim mi i dai, bai ol i go long ples bilong ol man i dai pinis. 
Bai ol i dai long pait, na bai ol weldok i kaikai bodi bilong ol. 
Tasol mi king, bai mi amamas long yu, God. Ol man i mekim promis long nem bilong yu long ol bai i bihainim yu, ol i ken amamas tru. Tasol bai yu pasim maus bilong ol man bilong giaman. 
