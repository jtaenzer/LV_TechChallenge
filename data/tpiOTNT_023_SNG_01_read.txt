Song bilong Solomon.
1.
Dispela song em i gutpela song na i winim olgeta song. Solomon yet i bin raitim dispela song. 
Planti taim yu save kis long mi na mi laik bai yu mekim olsem moa yet. Yu laikim mi na yu dai tru long mi. Dispela i namba wan samting na i winim swit bilong gutpela wain. 
Skin bilong yu i gat gutpela smel. Mi harim nem bilong yu na mi amamas, olsem mi save amamas long gutpela sanda. Ol meri i save laikim yu tumas. 
Yu kisim mi na yumi ranawe i go. Yu olsem king bilong mi, na yu kisim mi i go long rum bilong yu. Bai yumi amamas wantaim. Yu save laikim mi tumas, olsem na yumi amamas tru. Amamas bilong yumi i winim amamas bilong ol man i laikim wain. Yu moa yet. Olsem na olgeta meri i pundaun tru long yu. 
Yupela ol meri bilong Jerusalem, harim. Skin bilong mi i blak, tasol mi naispela tumas. Skin bilong mi i blak olsem ol haus sel bilong ol Kedar long ples drai. Tasol mi naispela tumas olsem ol naispela laplap i hangamap i stap long haus bilong King Solomon. 
Tru, skin bilong mi i blak, tasol yupela i no ken ting mi olsem wokmeri nating. San i kukim mi na skin i kamap olsem. Ol brata bilong mi i bin kros long mi na mekim mi i go lukautim ol gaden wain. Olsem na mi no inap lukautim gut skin bilong mi yet. 
Yu gutpela pren, mi laikim yu tumas. Bai yu bringim ol meme bilong yu i go we? Bai ol i go long wanem hap bilong painim gutpela gras bilong kaikai? Na long biksan bai ol i go hait we? Yu tokim mi na bai mi no ken hatwok long painim yu. Sapos yu no tokim mi bai mi mas kisim laplap na karamapim pes bilong mi na painim yu namel long ol meme bilong ol arapela wasman. 
Pren bilong mi, yu naispela meri tru. Sapos yu laik lukim mi, orait yu bihainim mak bilong lek bilong ol meme. Yu bihainim i go na bai yu lukim gutpela gras bilong ol meme bilong yu i ken kaikai. Dispela gras i stap klostu long ol haus sel bilong ol wasman bilong sipsip. 
O yu naispela pren bilong mi, bilas bilong yu i gutpela, olsem bilas bilong ol hos i pulim karis bilong king bilong Isip. 
Ol bilas i hangamap long gras bilong yu i mekim pes bilong yu i lait. Na yu putim ol gutpela bis long nek na nek bilong yu i lait tru. 
Tasol bai mipela i wokim sampela bilas gol na ol arapela bilas silva, na bai mipela i givim yu. 
King bilong mi i slip long bet bilong en, na em i smelim gutpela sanda mi bilas long en. 
Pren bilong mi, mi laikim tumas, em i olsem wanpela mekpas paura i gat gutpela smel na i slip long bros bilong mi. 
Na em i olsem ol plaua i gat gutpela smel na i save kamap long ol gaden wain bilong Engedi. 
Yu naispela meri tru na mi laikim yu tumas. Na yu tu yu laikim mi olsem na ai bilong yu i lait. 
Pren bilong mi, yu gutpela tumas. Yu moa yet na mi amamas tru long yu. Dispela gutpela gras i olsem bet bilong yumi. 
Dispela ol han bilong ol diwai sida i olsem pilo na sapnil bilong haus bilong yumi. Na ol diwai pain i olsem rup bilong dispela haus. 
