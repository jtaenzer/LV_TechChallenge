BUK SONG.
113.
Litimapim nem bilong Bikpela! Yupela wokman bilong Bikpela, litimapim nem bilong em! 
Yumi olgeta i mas amamas long nem bilong Bikpela, nau na olgeta taim bihain. 
Long hap bilong sankamap i go inap hap bilong san i go daun, yumi olgeta manmeri i mas litimapim nem bilong Bikpela. 
Bikpela i save bosim olgeta lain pipel. Biknem bilong en i winim olgeta samting long heven. 
I no gat wanpela man i olsem God, Bikpela bilong yumi. Em i stap antap tru. 
Em i save lukluk i kam daun na lukim heven na graun wantaim. 
Em i save helpim ol rabisman na ol i no i stap nogut moa. Ol i stap gut tasol. Em i save helpim ol man i sot long ol samting na ol i kisim inap. 
Em i save putim ol i stap wantaim ol hetman bilong ol manmeri bilong en. 
Na em i save mekim gut long ol meri i no save karim pikinini na mekim ol i karim planti pikinini, na ol meri i amamas tru. Litimapim nem bilong Bikpela! 
