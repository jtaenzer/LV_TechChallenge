BUK SONG.
137.
Mipela i sindaun long arere bilong ol wara bilong Babilon na mipela i tingting long Saion. Olsem na mipela i krai i stap. 
Mipela i hangamapim ol gita bilong mipela long han bilong ol diwai i stap klostu. 
Na ol man i bin kalabusim mipela ol i tok, “Mipela i laik bai yupela i singim ol song bilong mekim mipela i belgut. Kirapim wanpela song bilong Saion.” 
Tasol ol song bilong Bikpela, olsem wanem bai mipela inap singim ol long dispela ples i no kantri bilong mipela? I no inap tru. 
Jerusalem, sapos mi lusim tingting long yu, mobeta mi no inap paitim gita gen. 
Jerusalem, sapos mi lusim tingting long yu na sapos mi no makim yu i stap nambawan samting mi save amamas long en, orait mobeta nek bilong mi i bagarap na bai mi no inap mekim song gen. 
Bikpela, yu mas tingim gen pasin ol Idom i mekim taim ol i pait na kisim Jerusalem. Tingim gen dispela tok bilong ol. Ol i bin tok olsem, “Brukim olgeta haus samting bilong Jerusalem na bagarapim olgeta.” 
Babilon, harim. Yu bai bagarap. Man i bekim ol pasin nogut yu bin mekim long mipela, dispela man i ken amamas. 
Dispela man i ken kisim ol liklik pikinini bilong yu na tromoi ol i go daun long ston na bagarapim ol tru. 
