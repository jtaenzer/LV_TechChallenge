BUK SONG.
108.
Devit i raitim dispela song, em song bilong lotu. God, long bel bilong mi, mi bilip strong long yu. Yes, mi bilip olgeta long yu. Nau bai mi singim song bilong litimapim nem bilong yu. Mi mas kirap lusim slip. 
Mi mas paitim gita na kulele samting. Tulait i bruk, orait bai mi mekim dispela musik. 
Bikpela, bai mi tenkyu long yu namel long ol arapela lain. Bai mi go long olgeta manmeri na litimapim nem bilong yu. 
Yu save laikim mipela moa yet. Sapos mipela i laik makim dispela, bai mak i go inap long skai. Oltaim yu save bihainim gutpela tok bilong yu. Sapos mipela inap kaunim olgeta taim yu bin mekim gut long mipela, bai mak i go inap long ol klaut. 
God, mi laik bai ol manmeri i litimapim nem bilong yu antap tru. Mekim strong bilong yu i kamap ples klia long olgeta hap bilong graun, bai olgeta manmeri i ken save long biknem bilong yu. 
Yu save laikim tru mipela, olsem na harim prea bilong mi, na kisim bek mipela long bikpela strong bilong yu, na bai mipela i ken i stap gut. 
God i stap long haus bilong en na i tok, “Mi winim pait pinis, olsem na bai mi amamas na tilim graun bilong Sekem na ples daun bilong Sukot long ol manmeri bilong mi. 
Gileat wantaim Manase i bilong mi. Efraim i olsem hat kapa bilong mi. Na Juda i olsem stik king bilong mi. 
Tasol Moap i olsem dis waswas bilong mi, na Idom em i olsem ples bilong putim su bilong mi. Na bai mi winim ol Filistia long pait, na bai mi amamas na singaut.” 
God, husat inap bringim mi i go long dispela taun i gat strongpela banis? Na husat inap bringim mi i go long Idom? 
God, yu givim baksait pinis long mipela, a? Yu no laik helpim ol ami bilong mipela, a? 
Yu helpim mipela, na bai mipela i pait long ol birua. Long wanem, helpim bilong ol man em i samting nating tasol. 
Sapos God i helpim mipela, mipela bai i winim pait. Em yet bai i daunim ol birua bilong mipela. 
