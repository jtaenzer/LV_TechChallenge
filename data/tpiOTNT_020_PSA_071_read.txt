BUK SONG.
71.
Bikpela, mi save stap wantaim yu, na ol birua i no inap bagarapim mi. Yu no ken larim ol i winim mi. 
Yu stretpela olgeta, olsem na yu ken helpim mi na kisim bek mi long han bilong ol birua. Yu ken harim prea bilong mi na kisim bek mi. 
Yu stap olsem strongpela banis, na olsem strongpela haus. Bai mi go insait na yu lukautim mi, long wanem, mi ken i go long yu tasol na mi hait. Yu tasol inap lukautim mi na mi stap gut. 
God bilong mi, kisim bek mi long han bilong ol man nogut. Ol i strong tumas na pasin bilong ol i nogut tru. 
Bikpela, mi save bilip long yu tasol. Mi yangpela yet na mi bilip long yu, na mi bilip yet inap long nau. 
Oltaim mi stap long han bilong yu tasol na mi wokabaut. Mama i karim mi na yu bin lukautim mi i kam inap long nau. Olsem na bai mi litimapim nem bilong yu oltaim. 
Planti manmeri i bin lukim mi na ol samting i kamap long mi, na ol i save, yu tasol yu strong tumas long lukautim mi. 
Long olgeta de mi save litimapim nem bilong yu na tokaut long biknem bilong yu long ol manmeri. 
Nau mi lapun pinis na mi no gat strong moa, orait nogut yu lusim mi na givim baksait long mi. 
Ol birua i laik kilim mi, na ol i kibung na pasim tok long bagarapim mi. 
Ol i tok olsem, “Goan, yumi ranim em na holimpas em. I no gat wanpela man i stap bilong helpim em. God i lusim em pinis.” 
Orait God, yu no ken i stap longwe long mi. God bilong mi, yu mas i kam hariap na helpim mi. 
Dispela ol man i sutim tok long mi, yu ken daunim ol na pinisim ol tru. Ol i laik bagarapim mi, olsem na yu mas paulim ol na mekim ol i sem nogut tru. 
Tasol bai mi bilip long yu oltaim na mi wet long yu i helpim mi. Bai mi litimapim nem bilong yu moa yet. 
Bai mi tokim ol manmeri long stretpela pasin yu bin mekim. Mi no save gut long as bilong olgeta samting yu bin mekim, tasol maski, long olgeta de bai mi tokim ol long yu bin kisim bek mi. 
God, Bikpela, bai mi tingim bikpela strong bilong yu na bai mi litimapim nem bilong yu. Bai mi autim tok olsem, “Bikpela tasol em i stretpela.” 
God, yu bin skulim mi long taim mi liklik yet na i kam inap long nau, na mi save tokaut yet long ol gutpela gutpela samting yu bin mekim. 
Nau mi lapun pinis na gras bilong mi i waitpela olgeta, tasol God, yu no ken lusim mi. Yu mas i stap wantaim mi na bai mi autim tok bilong bikpela strong bilong yu long ol lain manmeri i kamap bihain. 
God, stretpela pasin bilong yu inapim olgeta hap, na i stap ples klia long ai bilong olgeta manmeri. Yu bin mekim bikpela wok tru. I no gat wanpela man bilong graun i wankain olsem yu. Nogat. Yu winim olgeta. 
Yu bin salim olkain hevi i kam long mi. Tasol mi save, bai yu strongim mi gen. I olsem mi stap long matmat na yu kirapim mi gen. 
Bai yu mekim nem bilong mi i go bikpela moa yet, na bai yu mekim bel bilong mi i isi gen. 
Bai mi paitim gita na mekim musik bilong litimapim nem bilong yu. God bilong mi, yu no save lusim mi, na tok bilong yu i tru olgeta, olsem na bai mi litimapim nem bilong yu. God bilong Israel, yu God bilong mekim gutpela na stretpela pasin olgeta. Bai mi paitim gita na singim song bilong litimapim nem bilong yu. 
Mi mekim musik na bai mi amamas na singaut. Bai mi singim song long yu, na mi no singim long maus tasol. Nogat. Mi bai singim long olgeta tingting na bel wantaim, long wanem, yu kisim bek mi pinis. 
Olsem na long olgeta de bai mi tokaut long ol manmeri long stretpela pasin bilong yu. Long wanem, ol man i bin traim long bagarapim mi, tasol yu daunim ol na mekim ol i sem tru. 
