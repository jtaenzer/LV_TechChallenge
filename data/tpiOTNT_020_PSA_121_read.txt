BUK SONG.
121.
Song bilong ol lain i wokabaut i go long ples bilong lotu. Mi lukluk i go long ol maunten. Tasol man bilong helpim mi bai i kamap long wanem hap? 
Bikpela i bin wokim heven na graun, em wanpela tasol i save helpim mi. 
Bai em i no larim yu i pundaun. Bai em i lukautim yu na em i no save slip. 
Harim gut. Em i save lukautim ol Israel, na em i no save slip liklik. Nogat tru. 
Bikpela em i wasman bilong yu. Em i save sanap klostu long yu na i was long yu. 
San i no inap kukim yu nogut, na long nait mun bai i no inap bagarapim yu. 
Bikpela bai i was long yu bai samting nogut i no ken bagarapim yu. Em bai i lukautim yu. 
Taim yu lusim haus Bikpela bai i lukautim yu. Na taim yu kam bek em bai i was yet long yu, nau na long olgeta taim bihain. 
