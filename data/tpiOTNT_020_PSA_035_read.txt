BUK SONG.
35.
Devit i raitim dispela song. Bikpela, yu mas krosim ol man i gat kros long mi. Yu mas pait long ol man i save pait long mi. 
Kisim klos pait wantaim hap plang bilong pait, na kam helpim mi. 
Kisim spia na akis na kam pait long ol man i ranim mi. Yu tokim mi olsem, yu man bilong helpim mi. 
Ol dispela man i laik kilim mi i dai. Yu mas winim ol long pait na mekim ol i sem. Ol i pasim tok bilong bagarapim mi. Yu mas ranim ol na paulim ol tru. 
Bikpela, ensel bilong yu i ken rausim ol dispela man nogut, olsem win i rausim pipia gras. 
Ensel bilong yu i ken ranim ol i go, na mekim rot bilong ol i kamap tudak na i wel nogut. 
Mi no bin mekim rong long ol, tasol ol i haitim umben bilong bagarapim mi. Na ol i wokim wanpela hul bilong mi ken pundaun long en. 
Tasol taim ol i no save yet, yu mekim bagarap i kisim ol. Na dispela umben ol i putim bilong bagarapim mi, yu mekim ol yet i bagarap long en. Na ol yet bai i pundaun long dispela hul ol i wokim. 
Bikpela bai i mekim olsem, na bai mi amamas long em. Bai mi belgut long em i helpim mi. 
Na bai mi tenkyu tru long God na tok olsem, “Bikpela, i no gat wanpela olsem yu. Yu save helpim gut ol man i no gat strong, na ol man i strong tumas i no inap bagarapim ol.” 
Ol man bilong giaman i sutim tok long mi long sampela pasin nogut mi no bin mekim. 
Mi save mekim gutpela pasin long ol, na ol i bekim pasin nogut long mi. Olsem na bel bilong mi i hevi tru. 
Tasol mi no mekim olsem long ol. Nogat tru. Taim ol i gat sik mi sori nogut tru, na mi pasim laplap bilong sori. Mi tambu long kaikai na dispela i givim hevi long mi yet. Na mi beten bai yu ken helpim ol. 
I olsem mi bel hevi long pren na brata bilong mi. Mi wokabaut olsem man i sori na i krai long mama i bin dai. Mi bel hevi tru na mi krai na sori i stap. 
Tasol taim mi painim hevi, ol i bung na amamas. Ol i bung bilong daunim mi. Sampela man mi no save long ol, ol i no malolo long sutim tok nogut long mi. 
Ol i tok bilas moa yet na givim hevi long mi. Ol i no laikim mi na ol i pes strong long mi. 
Bikpela, hamas taim moa bai yu larim ol? Yu mas kisim bek mi na ol i no ken bagarapim mi. Ol i olsem laion i laik kilim mi, olsem na yu mas kisim bek mi long han bilong ol. 
Sapos yu mekim olsem, bai mi tenkyu long yu namel long planti lain manmeri i bung wantaim. Tru tumas, bai mi litimapim nem bilong yu namel long bikpela lain manmeri. 
Sampela man i birua nating long mi. Nogut yu larim ol i amamas long daunim mi. Ol i bel nogut nating long mi, olsem na yu no ken larim ol i amamas long ol hevi bilong mi. 
Ol i no save toktok liklik long sindaun gut wantaim ol arapela man. Ol i tok long bagarapim ol man i sindaun gut long ples. Ol i save kibung bilong giamanim ol gutpela man na bagarapim ol. 
Ol i save bikmaus na sutim tok long mi olsem, “Tru tumas, mipela i lukim yu i mekim ol pasin nogut.” 
Tasol Bikpela, yu lukim pinis ol dispela man. Olsem na nogut yu pasim maus i stap. Bikpela, yu no ken i stap longwe long mi. 
Yu God na Bikpela bilong mi, yu kirap na kam helpim mi. Sanap na tokaut bilong strongim tok bilong mi. 
God, Bikpela bilong mi, yu save mekim stretpela pasin. Yu helpim mi na bai ol birua i save olsem mi bihainim stretpela pasin. Yu no ken larim ol i amamas long lukim mi i bagarap. 
Yu no ken larim ol i toktok long ol yet olsem, “Gutpela tumas! Samting yumi laik mekim, nau yumi mekim pinis.” Yu no ken larim ol i tok olsem, “Yumi bagarapim em pinis.” 
Ol i amamas long hevi i kamap long mi, olsem na yu mas semim ol na paulim ol tru. Ol i litimapim nem bilong ol yet bilong daunim mi, olsem na yu mas semim ol na daunim nem bilong ol. 
Tasol ol man i laik bai yu kolim mi stretpela man, ol i ken singaut amamas na i stap belgut. Oltaim ol i ken tok olsem, “Bikpela em i nambawan tru. Em i save laikim tumas bai wokman bilong en i ken i stap gut.” 
Olsem na bai mi tokaut long stretpela pasin bilong yu, na litimapim nem bilong yu oltaim, long san na long nait. 
