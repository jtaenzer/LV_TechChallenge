BUK SONG.
92.
Dispela song em song bilong lotu, bilong singim long de Sabat. Bikpela, yu God Antap Tru, i gutpela sapos mi tenkyu long yu na mekim ol song bilong litimapim nem bilong yu. 
Na long olgeta moningtaim i gutpela sapos mi tokaut long yu laikim mi tumas, na long olgeta nait mi tokaut long yu bin lukautim mi gut. 
Mi ken mekim gutpela musik long gita samting bilong litimapim nem bilong yu. 
Mi tingting long strongpela wok bilong yu, na mi belgut tru na mi singim song bilong amamas. 
Bikpela, yu save mekim bikpela wok tumas. Tingting bilong yu i bikpela tru. 
Ol man i no gat tingting na ol longlong man, ol i no inap save long ol dispela samting hia. 
Ol man nogut i ken kamap gutpela olsem gras, na ol man i save mekim pasin nogut, ol i ken kisim planti samting, na ol i ken i stap gut, tasol bai yu bagarapim ol olgeta. 
Long wanem, Bikpela, yu yet yu stap king oltaim oltaim. 
Mipela i save, ol man i birua long yu bai ol i dai, na bai yu daunim ol man i save mekim samting nogut. 
Yu bin givim bikpela strong long mi, olsem strong bilong wel bulmakau man. Yu mekim gut long mi na mi amamas tru. 
Mi lukim pinis ol birua bilong mi i bagarap, na mi harim krai bilong ol man nogut. 
Ol stretpela manmeri bai i kamap gutpela tru olsem diwai i karim gutpela kaikai, na i kamap bikpela olsem ol diwai sida bilong Lebanon. 
Ol i olsem ol diwai ol i planim pinis long haus bilong Bikpela. Ol i save kamap gutpela tru insait long haus bilong God bilong yumi. 
Taim ol i olpela pinis, ol i save karim kaikai yet. Ol i stap strong, na ol i no save drai. Lip bilong ol i stap grin oltaim. 
Long dispela pasin ol i soim ol manmeri olsem, Bikpela em i stretpela olgeta. Em i save strong long helpim mi, na i no gat rong long em. Nogat tru. 
