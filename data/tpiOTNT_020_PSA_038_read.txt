BUK SONG.
38.
Devit i raitim dispela song, bilong mekim God i tingim ol hevi bilong en. Bikpela, yu gat kros, tasol yu no ken krosim mi. Yu belhat, tasol yu no ken mekim save long mi. 
Yu sutim mi tru long ol spia bilong yu, na yu daunim mi long han bilong yu. 
Yu kros long mi, olsem na mi sik nogut. Mi gat sin, olsem na bodi bilong mi i no gat strong moa. 
Ol rong bilong mi i karamapim mi pinis, na ol dispela rong i olsem kago mi karim na i hevi tumas. 
Ol sua long bodi bilong mi i gat planti susu na i sting tru. Mi mekim pasin i kranki tru, olsem na dispela i kamap long mi. 
Bel bilong mi i gat bikpela hevi tru, na mi bagarap. Long olgeta de mi sori na krai tasol. 
Bodi bilong mi i hat moa olsem paia i kukim, na mi gat bikpela sik tru. 
Mi bagarap tru na mi stap nogut, olsem wanpela samting i krungutim mi strong. Bel bilong mi i pilim nogut tru, na mi singaut long bikpela pen. 
Bikpela, yu save long strongpela laik bilong mi. Bel bilong mi i krai nogut, na dispela i no hait long yu. 
Klok bilong mi i wok strong tumas, na strong bilong mi i pinis olgeta. Ai bilong mi i tudak na mi no moa lukluk gut. 
Ol pren na wantok bilong mi ol i no laik i kam klostu long mi. Ol i no laik lukim ol sua bilong mi. Na ol famili bilong mi tu i stap longwe. 
Ol man i laik kilim mi i dai, ol i redim umben bilong holimpas mi. Ol man i laik bagarapim mi, ol i save tok long mekim nogut long mi. Na oltaim ol i tingting long mekim pasin nogut long mi. 
Tasol mi olsem man i yaupas, na mi no harim ol. Mi olsem mauspas, na mi no opim maus. 
Mi olsem wanpela man i no inap harim toktok, olsem na mi no bekim tok long ol. 
Tasol Bikpela, mi bilip long yu. Bikpela, yu God bilong mi, bai yu yet yu bekim tok long mi. 
Mi beten olsem, yu no ken larim ol birua i winim mi na amamas long dispela pasin ol i mekim. Taim mi pundaun liklik yu no ken larim ol i hambak na amamas. 
Long wanem, klostu nau mi laik pundaun, na mi gat pen oltaim. 
Mi autim rong bilong mi long yu, na mi sori long sin mi bin mekim. 
Olgeta birua bilong mi i strong tumas. Planti man moa i birua nating long mi. 
Mi mekim gutpela pasin long ol, tasol ol i bekim pasin nogut long mi. Mi bihainim gutpela pasin, na ol i tingting long dispela na ol i kamap birua bilong mi. 
Bikpela, yu no ken lusim mi. God bilong mi, yu no ken i stap longwe long mi. 
Bikpela, yu man bilong helpim mi, yu mas helpim mi kwiktaim. 
