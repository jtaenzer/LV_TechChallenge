BUK SONG.
88.
Heman bilong lain Sera i raitim dispela song, em kain song ol i kolim Maskil. Em i song bilong lotu bilong ol lain Kora. Man i bosim musik i mas tokim ol man long singim song long nek ol i kolim Mahalat Leanot. God, Bikpela, yu helpim bilong mi. Long san mi save singaut long yu bai yu helpim mi, na long tudak tu mi save prea long yu. 
Harim beten bilong mi. Harim mi i singaut long yu helpim mi. 
Planti hevi i kamap long mi na long dispela as tasol klostu mi laik i dai. 
Mi wankain olsem ol arapela man i laik i dai. Olgeta strong bilong mi i pinis tru. 
Ol i lusim mi na mi stap wantaim ol man i dai pinis. Mi olsem man narapela man i kilim i dai pinis na i stap long matmat. Mi olsem ol man yu lusim tingting olgeta long ol, na i no inap yu helpim ol moa. 
Yu tromoi mi pinis i go long as bilong hul i daun tru, na mi stap long ples i tudak olgeta na i daunbilo tru. 
Belhat bilong yu i daunim mi olgeta, na i olsem biksi i karamapim mi tru. 
Yu bin mekim ol pren bilong mi i givim baksait long mi. Yu mekim mi i kamap nogut tru na ol i pret tumas long mi. Dispela i kalabusim mi na mi no inap lusim. 
Mi karim pen na ai bilong mi i bagarap na mi no inap lukluk gut. Na long olgeta de mi save beten long yu bai yu helpim mi. 
Yu save wokim ol mirakel bilong helpim ol man i dai pinis, a? Ating ol man i dai pinis i save kirap bek na litimapim nem bilong yu? 
Ol lain i slip pinis long matmat, ol i save toktok long yu laikim ol tumas, o nogat? Long ples bilong bagarap ol i save tok long yu bin lukautim ol gut, a? 
Ating ol man i stap long matmat ol i lukim ol mirakel bilong yu? Na ol man i stap long ples bilong bagarap, ol i save lukim gutpela pasin bilong yu, a? 
Bikpela, mi save singaut long yu bilong yu helpim mi. Long olgeta moning mi save beten long yu. 
Tasol Bikpela, bilong wanem yu givim baksait long mi? Bilong wanem yu hait long mi? 
Taim mi yangpela yet i kam inap nau, mi bin karim pen na klostu mi laik i dai. Yu mekim save long mi na dispela i mekim bun bilong mi i slek. 
Bikpela belhat bilong yu i karamapim mi. Yu paitim mi nogut tru na bagarapim mi olgeta. 
Yu mekim olsem long mi long san na long nait wantaim, na ol man i raunim mi long olgeta hap olsem wara i tait na i karamapim olgeta hap graun. 
Yu mekim ol gutpela pren bilong mi i lusim mi. Tudak tasol i stap pren bilong mi. 
