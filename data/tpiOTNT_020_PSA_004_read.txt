BUK SONG.
4.
Devit i raitim dispela song. Man i bosim musik i mas tokim ol man long paitim ol gita samting. God, yu save mekim mi i win. Taim mi singaut long yu, yu ken harim singaut bilong mi. Bipo mi bel hevi nogut tru, na yu bin pinisim bel hevi bilong mi. Yu ken marimari long mi nau na harim prea bilong mi. 
Yupela ol man, hamas taim bai yupela i wok long daunim biknem bilong mi? Hamas taim bai yupela i laikim tumas ol kain kain rabis samting? Hamas taim bai yupela i bihainim ol pasin bilong giaman? 
Yupela i mas save gut long dispela tok. Ol man i save aninit tru long Bikpela, em i makim ol bilong em yet. Na olgeta taim mi singaut long em, em i save harim singaut bilong mi. 
Yupela i mas pret long God na lusim pasin bilong mekim sin. Taim yupela i slip long bet, yupela i mas tingting gut long dispela tok, na pasim maus. 
Yupela i mas mekim olkain ofa Bikpela i save laikim. Na yupela i mas bilip tru long em. 
Planti man i save tok olsem, “Mipela i laik kisim ol gutpela samting bai mipela i ken amamas.” Bikpela, yu ken marimari long mipela na helpim mipela. 
Taim wit na wain i kamap planti long gaden, ol man i save amamas. Tasol amamas yu bin putim long bel bilong mi, em i winim tru amamas bilong ol. 
Bikpela, yu tasol yu save lukautim mi na mi stap gut. Mi no save pret long wanpela samting. Taim mi go long bet, wantu mi save slip i dai. 
