BUK SONG.
82.
Asap i raitim dispela song. God i stap namba wan long bikpela miting long heven. Ol hetman i bung na God i tokaut long tingting bilong en. 
Em i tok olsem, “Yupela i save kot giaman na i no stretim tok. Na yupela i save grisim ol man nogut. 
Yupela i mas helpim ol rabisman na ol pikinini, papa bilong ol i dai pinis. Na ol man i karim hevi na i no i stap gut, yupela i mas mekim gut long ol. 
Ol manmeri i stap nogut na i sot long ol samting, yupela i mas kisim bek ol long han bilong ol man nogut. 
“Yupela i no gat save, na yupela i longlong tru. Yupela i save wokabaut long tudak, olsem na ol manmeri i no save bihainim stretpela pasin. 
Mi tok olsem, ‘Yupela i god. Yupela i pikinini bilong God Antap Tru. 
Tasol bai yupela i dai wankain olsem ol man i save dai. Bai laip bilong yupela i pinis, olsem laip bilong ol pikinini bilong king i save pinis.’” 
God, yu mas kam na bosim olgeta manmeri bilong graun. Olgeta lain manmeri i bilong yu tasol. 
