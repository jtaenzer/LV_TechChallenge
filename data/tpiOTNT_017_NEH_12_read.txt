NEHEMIA.
12.
Planti pris na Livai i bin lusim Babilon na i kam bek long Jerusalem wantaim Serubabel, pikinini man bilong Sealtiel, na hetpris Josua. Nem bilong ol pris i olsem, Seraia na Jeremaia na Esra 
na Amaria na Maluk na Hatus 
na Sekania na Rehum na Meremot 
na Ido na Ginetoi na Abiya 
na Mijamin na Madia na Bilga 
na Semaia na Joiarip na Jedaia 
na Salu na Amok na Hilkia na Jedaia. Long taim bilong hetpris Josua, ol dispela pris i stap hetman bilong ol pris. 
Nem bilong ol Livai i kam bek, i olsem, Jesua na Binui na Katmiel na Serebia na Juda na Matania na Bakbukia na Uno. Matania wantaim ol brata bilong en i bosim ol man i save mekim song bilong tenkyu long God. Na taim dispela lain i singim pinis wanpela hap tok bilong song, orait Bakbukia na Uno wantaim ol brata bilong tupela, ol i save singim narapela hap tok. 
Josua em i papa bilong Joiakim na Joiakim em i papa bilong Eliasip na Eliasip em i papa bilong Joiada. 
Na Joiada em i papa bilong Jonatan na Jonatan em i papa bilong Jadua. 
Long taim bilong Joiakim i stap hetpris, ol dispela pris i stap hetman bilong lain bilong ol yet. Meraia em i hetman bilong lain Seraia na Hanania em i hetman bilong lain Jeremaia 
na Mesulam em i hetman bilong lain Esra na Jehohanan em i hetman bilong lain Amaria. 
Jonatan em i hetman bilong lain Maluki na Josep em i hetman bilong lain Sebania 
na Atna em i hetman bilong lain Harim na Helkai em i hetman bilong lain Meraiot. 
Sekaraia em i hetman bilong lain Ido na Mesulam em i hetman bilong lain Gineton 
na Sikri em i hetman bilong lain Abiya na Piltai em i hetman bilong lain Miniamin na bilong lain Moadia. 
Samua em i hetman bilong lain Bilga na Jehonatan em i hetman bilong lain Semaia 
na Matenai em i hetman bilong lain Joiarip na Usi em i hetman bilong lain Jedaia. 
Kalai em i hetman bilong lain Salai na Eber em i hetman bilong lain Amok 
na Hasabia em i hetman bilong lain Hilkia na Netanel em i hetman bilong lain Jedaia. 
Long taim bilong ol hetpris Eliasip na Joiada na Jonatan na Jadua, ol i bin raitim nem bilong ol hetman bilong ol pris long wanpela buk. Ol i mekim olsem i kam inap long taim Darius i kamap king bilong Persia. Na ol i bin raitim nem bilong ol hetman bilong lain Livai tu long dispela buk i stori long ol samting i bin kamap long distrik Juda. Tasol ol i bin mekim olsem i kam inap long taim bilong hetpris Jonatan, tumbuna pikinini bilong Eliasip, na bihain ol i no raitim moa. 
Long taim bilong litimapim nem bilong God na givim tenkyu long em, ol Livai i mekim olsem King Devit i bin tok. Devit em i man bilong autim tok bilong God. Ol Livai i sanap long tupela lain, na taim wanpela lain i singim pinis wanpela hap tok bilong song, orait arapela lain i save singim narapela hap tok. Na Hasabia na Serebia na Jesua, pikinini man bilong Katmiel, i bosim dispela wok. 
Matania na Bakbukia na Obadia na Mesulam na Talmon na Akup i gat wok bilong lukautim ol rum bilong putim ol samting long haus bilong God. Dispela ol rum i stap long arere bilong dua bilong banis i raunim haus bilong God. 
Ol dispela Livai i bin i stap long taim bilong hetpris Joiakim, pikinini man bilong Josua na tumbuna pikinini bilong Jehosadak, na long taim bilong namba wan gavman Nehemia na pris Esra, dispela man i save gut long lo bilong God. 
Taim banis bilong Jerusalem i pinis, olgeta man i kam bung na mekim lotu bilong makim banis i bilong God. Na ol i singautim ol Livai i lusim olgeta hap bilong ol na i kam bung wantaim ol bilong amamas na singim song bilong tenkyu long God. Na taim ol i mekim song olsem, sampela Livai i mas holim tupela plet kapa bilong mekim musik na sampela i mas paitim kain kain gita. 
Olsem na ol Livai i save mekim musik long haus bilong God, ol i lusim ples Netofa na Betgilgal na Geba na Asmavet na ol arapela ples bilong ol, na ol i kam bung long Jerusalem. Ol dispela ples i stap klostu long Jerusalem. 
Ol pris na ol Livai i bihainim pasin bilong mekim ol yet i kamap klin long ai bilong God. Na ol i mekim wankain pasin long ol manmeri na long banis bilong Jerusalem na long ol dua bilong banis tu. 
Mi Nehemia mi bungim ol hetman bilong Juda antap long banis na mi tilim ol long tupela bikpela lain bilong wokabaut antap long banis na raunim taun olgeta na singim song bilong tenkyu long God. Namba wan lain i tanim long han sut na i wokabaut i go kamap long Dua Bilong Rausim Pipia. 
Hosaia wantaim hap lain bilong ol hetman bilong Juda i bihainim ol man bilong mekim song. 
Na sampela pris i bihainim ol na winim biugel. Nem bilong ol i olsem, Asaria na Esra na Mesulam na Juda na Benjamin na Semaia na Jeremaia. Na Sekaraia i bihainim ol. Sekaraia em i pikinini man bilong Jonatan na tumbuna pikinini bilong Semaia. Na lain tumbuna bilong en i olsem, Matania na Mikaia na Sakur na Asap. 
Na sampela wanlain bilong Sekaraia i bihainim em. Nem bilong ol i olsem, Semaia na Asarel na Milalai na Gilalai na Mai na Netanel na Juda na Hanani. Olgeta dispela lain i karim ol kain kain samting bilong mekim musik i wankain olsem ol dispela musik bipo King Devit, dispela man bilong autim tok bilong God, i save pilai long en. Na pris Esra em i lida bilong dispela namba wan lain. 
Ol i wokabaut i go kamap long Dua Bilong Hul Wara na ol i go antap long lata na i kamap long Taun Bilong Devit. Na ol i go abrusim bikpela haus bilong Devit na i go bek long banis long Dua Bilong Kisim Wara long hap sankamap bilong taun. 
Namba 2 lain bilong ol Livai i tanim long han kais na i wokabaut antap long banis na mi bihainim ol. Orait na bikpela lain man i bihainim mi na mipela wokabaut i go na abrusim Taua Bilong Stov na i go kamap long Bikpela Banis. 
Na mipela i lusim dispela hap na i go abrusim Dua Bilong Efraim na Dua Bilong Jesana na Dua Bilong Pis na Taua Bilong Hananel na Taua Bilong 100 Wasman na i go inap long Dua Bilong Sipsip. Na mipela i wokabaut i kam kamap long banis bilong haus bilong God long dispela dua ol i kolim Dua Bilong Ol Kalabus. 
Olsem na dispela tupela lain Livai i kamap pinis long haus bilong God, na i go sanap insait long banis bilong haus, bilong singim song bilong tenkyu long God. Dispela lain man i bin bihainim mi i gat hap lain bilong ol hetman 
na ol pris i holim biugel, na ol arapela man. Nem bilong ol pris i olsem, Eliakim na Masea na Miniamin na Mikaia na Elioenai na Sekaraia na Hanania. 
Nem bilong ol arapela man i olsem, Masea na Semaia na Eleasar na Usi na Jehohanan na Malkia na Elam na Eser. Na Jesrahia i bosim ol man bilong mekim song, na olgeta i wok long singim song. 
Long dispela de ol i mekim planti ofa long God na ol i gat bikpela amamas, long wanem, God yet i bin mekim ol i amamas. Na ol meri na ol pikinini i amamas tu. Na ol manmeri i stap longwe, ol i ken harim bikpela singaut na amamas bilong ol. 
Long dispela taim ol i makim sampela man bilong bosim ol rum we ol i save putim ol samting ol manmeri i givim long God na ol arapela samting bilong haus bilong God. Long dispela ol rum ol i bungim ol kaikai i bin mau paslain long gaden na ol pikinini diwai i mau paslain na dispela wanpela hap ol manmeri i makim long ol 10-pela hap kaikai samting na i givim long God. Ol dispela man i gat wok bilong i go long graun bilong ol manmeri na kisim kaikai samting lo i tok ol manmeri i mas givim long ol pris na ol Livai. Ol Juda i makim ol dispela man bilong helpim ol pris na Livai, long wanem, ol Juda i belgut long wok bilong ol pris na ol Livai. 
Ol pris na Livai i save mekim lotu bilong mekim ol manmeri i kamap klin long ai bilong God, na ol arapela kain lotu God i bin tokim ol long mekim. Na ol man bilong mekim musik na ol wasman bilong haus bilong God i mekim wok bilong ol tu. Ol i bihainim dispela tok bipo King Devit na pikinini man bilong en, King Solomon, i bin givim long ol tumbuna bilong dispela tupela lain. 
Ol tumbuna bilong ol man bilong mekim musik i bin mekim ol song bilong amamas na tenkyu long God long taim bilong King Devit na Asap, dispela man bilong mekim musik. 
Na long taim bilong Serubabel na long taim bilong Nehemia, olgeta manmeri bilong Israel i save bringim kaikai long olgeta de na givim long ol man bilong mekim musik na long ol wasman bilong haus bilong God. Na ol manmeri i save givim ol gutpela presen long ol Livai olsem ofa i go long God yet. Na ol Livai i save givim wanpela hap bilong ol dispela ofa long ol pris, olsem lo i tok. 
