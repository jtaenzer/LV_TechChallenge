BUK SONG.
142.
Devit i raitim dispela song, em kain song ol i kolim Maskil. Devit i stap long hul bilong ston na em i raitim dispela beten. Mi singaut strong long Bikpela bilong em i helpim mi. Mi wok strong long askim em long helpim mi. 
Mi save tokim em long olgeta wari na olgeta hevi i kamap long mi. 
Taim bel bilong mi i hevi moa, na mi ting bai mi bagarap, Bikpela, yu save wanem samting mi mas mekim. Long rot bilong mi ol man i haitim pinis wanpela umben bilong holimpas mi. 
Mi lukluk klostu long mi, tasol mi no lukim wanpela man i ken helpim mi. I no gat wanpela man i stap bilong was long mi. Na i no gat wanpela man i sori long mi na i laik helpim mi. 
Olsem na Bikpela, mi singaut long yu bilong yu ken helpim mi. Yu tasol yu wasman bilong mi. Taim mi stap laip yet mi laikim yu wanpela tasol i mas i stap wantaim mi. 
Yu harim mi i singaut long yu long helpim mi. Long wanem, bel bilong mi i hevi tru. Ol man i mekim nogut long mi ol i strong tumas, na mi no inap winim ol. Olsem na yu mas kisim bek mi long han bilong ol. 
Kisim bek mi long dispela hevi na mi ken i stap gut. Olsem na long taim ol manmeri bilong yu i bung bai mi litimapim nem bilong yu. Long wanem, yu bin mekim gutpela pasin long mi. 
