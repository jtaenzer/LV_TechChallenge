BUK SONG.
56.
Devit i raitim dispela song, em kain song ol i kolim Miktam. Devit i raitim dispela song long taim ol Filistia i bin holimpas em long taun Get. Man i bosim musik i mas tokim ol man long singim song long nek ol i kolim, “Pisin i stap long ol longwe diwai.” God, yu mas marimari long mi. Ol man i save ranim mi na pait long mi. Oltaim ol birua i mekim nogut long mi. 
Long moning i go inap long apinun tru, ol birua i wok long pait long mi. Planti man i birua long mi. 
God Antap Tru, taim mi pret long wanpela samting, mi bilip strong long yu. 
Mi save bilip long God na mi tingting long tok tru bilong em. Olsem na mi save litimapim nem bilong en. Mi save bilip long God, na mi no ken pret long wanpela samting. Bai ol man inap mekim wanem samting long mi? Nogat. 
Olgeta samting mi laik mekim, ol birua i traim long bagarapim. Oltaim ol i tingting long painim rot bilong bagarapim mi. 
Ol i save bung wantaim na hait i stap. Ol i was gut long wokabaut bilong mi, na ol i laik kilim mi i dai. 
God, yu mas mekim save long ol long pasin nogut ol i mekim. Yu mas belhat long ol na winim ol na daunim ol. 
Yu save long mi karim hevi na mi pilim nogut tru long en, na mi krai i stap. Orait yu tingting yet long dispela, na yu raitim pinis long buk bilong yu. 
God, mi save pinis long yu. Yu laik helpim mi, olsem na bihain bai mi beten long yu, na bai yu ranim ol birua na ol i ranawe. 
Mi save bilip long God, na mi tingting long promis bilong en. Olsem na mi litimapim nem bilong en. Tru tumas, mi tingting long promis bilong Bikpela, na mi litimapim nem bilong en. 
Mi save bilip long God, olsem na mi no ken pret long wanpela samting. Bai ol man inap mekim wanem samting long mi? Nogat. 
God, samting bipo mi promis long mekim, em bai mi mekim. Yu kisim bek mi pinis na mi no i dai. Yu bin helpim mi na ol birua i no daunim mi. Olsem na God, mi save wokabaut wantaim yu oltaim, na bai mi wokabaut long lait bilong yu inap mi dai. Na bai mi tenkyu tru long yu na mekim wanpela ofa bilong makim tenkyu bilong mi. 
