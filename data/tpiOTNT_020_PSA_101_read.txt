BUK SONG.
101.
Devit i raitim dispela song. Bikpela, mi singim song long stretpela pasin na long pasin bilong bihainim yu tru. Bikpela, mi tingting long yu na mi mekim dispela song. 
Bai mi bihainim stretpela pasin tasol. Bikpela, wanem taim bai yu kam helpim mi? Mi bai mekim stretpela pasin tasol long haus bilong mi. 
Mi no ken orait long pasin nogut. Nogat tru. Mi no laikim tru pasin bilong ol man i save givim baksait long God. Mi no ken wokabaut wantaim ol. 
Mi no ken bihainim pasin bilong giaman. Na mi no ken tingting long ol pasin nogut. 
Bai mi bagarapim tru man i save tok baksait long ol arapela man. Na bai mi no larim ol bikhetman i stap. 
Bai mi laikim ol man i bihainim God na ol tasol i ken i stap wantaim mi long haus bilong mi. Na ol man i save mekim gutpela pasin oltaim, ol dispela man tasol i ken mekim wok bilong mi. 
Ol man i save tok giaman, ol i no ken i stap long bikpela haus bilong mi. Na ol man bilong giaman, ol i no ken i stap wantaim mi. Nogat tru. 
Olgeta de bai mi wok long bagarapim ol man nogut long kantri bilong mipela. Mi bai rausim ol man i save mekim pasin nogut na ol i no ken i stap moa long taun bilong Bikpela. 
