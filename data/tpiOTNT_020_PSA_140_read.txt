BUK SONG.
140.
Devit i raitim dispela song. Em i song bilong man i bosim musik. Bikpela, yu ken helpim mi bai ol man nogut i no inap bagarapim mi. Yu ken lukautim mi gut bai ol man bilong pait i no inap birua long mi. 
Oltaim ol i save tingting long mekim pasin nogut, na oltaim ol i save kirapim kros namel long ol manmeri. 
Toktok bilong ol i sap tumas olsem tit bilong snek, na tok bilong bagarapim man i pulap long maus bilong ol olsem marasin bilong snek nogut. 
Bikpela, yu mas lukautim mi gut bai strong bilong ol man nogut i no inap winim mi. Banisim mi na ol man bilong pait i tok long bagarapim mi, bai ol i no inap mekim wanpela samting long mi. 
Ol bikhetman i putim umben i stap bilong holimpas mi. Dispela umben ol i wokim long baklain ol i taitim long rot bilong mi bilong kisim mi olsem abus. 
Mi tokim Bikpela olsem, “Yu God bilong mi.” Bikpela, helpim mi. Harim singaut bilong mi. 
Bikpela, God bilong mi, yu strongpela man bilong kisim bek mi. Bipo, taim mipela i pait long ol birua, yu bin lukautim mi gut. 
Bikpela, ol samting ol man nogut i laik kisim, em yu no ken givim long ol. Yu no ken larim ol i mekim pasin nogut em ol i pasim tok long mekim. 
Yu no ken larim ol birua bilong mi i winim mi long pait. Ol i tok kros bilong pinisim mi. Tasol dispela samting ol i laik mekim long mi, yu ken mekim i kamap long ol yet. 
Mobeta yu mekim paia i pundaun antap long ol. Na yu mas tromoi ol i go daun long bikpela hul, na bai ol i no inap i kam antap gen. 
Ol man i kotim nating ol arapela man, yu no ken larim ol i winim kot. Na mi laik bai samting nogut i mas kamap long ol man bilong pait, na pinisim ol tru. 
Bikpela, mi save olsem yu save helpim ol rabisman na ol manmeri i sot long ol samting, taim ol man i mekim nogut long ol. 
Ol stretpela manmeri bai i litimapim nem bilong yu, na bai ol i stap wantaim yu oltaim. 
