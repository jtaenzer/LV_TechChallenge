BUK SONG.
138.
Devit i raitim dispela song. Bikpela, bel bilong mi i strong tru long tenkyu long yu. Long ai bilong olgeta giaman god bai mi mekim song bilong litimapim nem bilong yu. 
Mi brukim skru long pes bilong haus bilong yu na litimapim nem bilong yu. Long wanem, oltaim yu save laikim mi tru na yu save lukautim mi gut. Yu soim mipela pinis olsem, yu wantaim tok bilong yu i nambawan tru. 
Taim mi singaut long yu, yu bin harim prea bilong mi, na yu givim strong bilong yu yet long mi na mi stap strong olgeta. 
Olgeta king bilong graun i harim pinis tok bilong yu, olsem na bai ol i litimapim nem bilong yu. 
Na bai ol i singim song long ol samting yu bin mekim, na mekim song tu long biknem bilong yu. 
Bikpela, yu stap antap tru na yu nambawan, tasol yu save tingting long ol manmeri i no bikhet. Na ol bikhetman tu i no inap hait long yu. 
Taim planti hevi i kamap long mi, yu save lukautim mi na mi stap gut. Ol birua i kros long mi, tasol yu save pait long ol, na long strong bilong yu tasol, yu save kisim bek mi. 
Bikpela, mi save bai yu mekim olgeta samting olsem yu promis pinis long mi. Na yu save laikim mi oltaim oltaim. Mi laik bai yu pinisim olgeta wok yu bin kirapim. 
