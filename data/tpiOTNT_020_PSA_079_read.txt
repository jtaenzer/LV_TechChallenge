BUK SONG.
79.
Asap i raitim dispela song. God, ol arapela lain i kam pinis long graun bilong mipela, na ol i pait long mipela ol manmeri bilong yu. Ol i bin mekim nogut long dispela haus yu bin makim bilong yu yet, na haus i kamap doti olgeta. Na ol i bagarapim Jerusalem nogut tru. 
Ol i kilim ol manmeri na ol wokman bilong yu, na ol pisin wantaim ol wel abus i kaikai bodi bilong ol. 
Ol birua i kilim i dai ol manmeri bilong yu, na blut bilong ol i kapsait na i ran olsem wara insait long Jerusalem. Na i no gat wanpela man i stap bilong planim bodi bilong ol. 
Ol lain manmeri i stap klostu long mipela ol i tok bilas na lap na tok nogut long mipela. 
Bikpela, hamas taim yet bai yu kros long mipela? Ating bai yu kros oltaim, a? Bai kros bilong yu i stap olsem paia i lait na i no inap i dai, a? 
Mobeta yu kros long ol lain manmeri i no save lotu long yu, em ol dispela manmeri i givim baksait long yu. 
Ol dispela lain i bin kilim i dai ol manmeri bilong mipela, na ol i bagarapim tru graun bilong mipela. 
Nogut yu mekim save long mipela long ol pasin nogut ol tumbuna bilong mipela i bin mekim. Nau yu mas marimari long mipela, long wanem, bilip bilong mipela i slek pinis. 
God, yu God bilong kisim bek mipela. Tingting long biknem bilong yu na helpim mipela. Kisim bek mipela na rausim olgeta sin bilong mipela, na bai mipela i litimapim nem bilong yu. 
Bilong wanem ol arapela lain i save askim mipela olsem, “We stap God bilong yupela?” Mipela i laik lukim yu i mekim save long ol arapela lain bilong bekim blut bilong mipela, long wanem, ol i kilim i dai ol wokman bilong yu. 
Yu harim krai bilong ol kalabusman. Na long bikpela strong bilong yu, yu mas kisim bek ol man ol birua i tok pinis bai ol i mas i dai. 
Ol dispela birua i bin tok nogut long yu. Olsem na Bikpela, yu mas bekim pasin nogut bilong ol inap 7-pela taim. 
Yu mekim olsem, orait mipela ol manmeri bilong yu, mipela i olsem ol sipsip bilong yu, bai mipela i tenkyu long yu oltaim oltaim. Na ol lain tumbuna i kamap bihain, bai ol tu i litimapim nem bilong yu. 
