BUK SONG.
5.
Devit i raitim dispela song. Man i bosim musik i mas tokim ol man long winim ol mambu. Bikpela, harim prea bilong mi na putim yau long tok bilong mi. 
Yu king na God bilong mi, mi prea long yu. Yu ken harim singaut bilong mi. 
Bikpela, long olgeta moning mi save beten long yu. Long taim san i kam antap mi save prea strong long yu. Em i olsem ofa bilong mi. Na mi wet long yu bekim prea bilong mi. 
God, yu no save amamas long pasin i no stret. Ol man bilong mekim pasin nogut i no ken i stap klostu long yu. 
Yu no save larim ol hambakman i sanap long ai bilong yu. Na yu no laikim tru ol man i mekim pasin nogut. 
Yu save bagarapim olgeta man bilong giaman. Na yu no laikim tru ol man bilong kilim man i dai na ol man bilong kusai. 
Tasol yu save laikim mi tru. Olsem na mi inap i go long haus bilong yu. Long gutpela haus bilong yu bai mi brukim skru na lotu long yu. 
God, ol birua i laik bagarapim mi. Olsem na yu ken stiaim lek bilong mi na bai mi bihainim stretpela pasin bilong yu. Soim mi rot yu laik mi wokabaut long en. 
Ol birua bilong mi i no save tok tru liklik. Ol i tingting tasol long bagarapim ol arapela man. Maus bilong ol i olsem matmat i op i stap. Ol i mekim planti tok gris bilong pulim ol man long bihainim ol pasin ol i laikim. 
God, yu ken kotim ol na mekim save long ol. Paulim ol tingting nogut bilong ol. Ol i save bikhet long yu na mekim planti sin, olsem na yu ken rausim ol i go longwe long pes bilong yu. 
Tasol olgeta manmeri i save larim yu i lukautim ol, ol i ken amamas. Ol i ken belgut tru na singim song bilong amamas. Yu save lukautim ol gut. Ol manmeri i save laikim yu tru, ol i ken amamas moa yet na litimapim nem bilong yu. 
Bikpela, yu save mekim gut long ol man i bihainim tru tok bilong yu. Yu stap olsem hap plang bilong pait na yu haitim ol. Yu lukautim ol gut tumas na ol i stap gut tru. 
