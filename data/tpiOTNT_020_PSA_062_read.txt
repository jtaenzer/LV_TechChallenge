BUK SONG.
62.
Devit i raitim dispela song. Man i bosim musik i mas tokim ol man long singim song long nek ol i kolim Jedutun. Mi save bilip strong long God wanpela tasol. Em wanpela tasol i save kisim bek mi na mi stap laip. 
Em wanpela tasol i wasman bilong mi na helpim bilong mi. Em wanpela tasol i strongpela banis bilong mi. Olsem na mi no ken lus long pait. Nogat tru. 
Hamas taim yet yupela i laik pait long mi bilong bagarapim mi? Yupela i laik bai mi bagarap olsem wanpela banis i pundaun na i bruk olgeta. 
Mi gat biknem, tasol yupela i laik bagarapim biknem bilong mi. Yupela i laikim tumas tok giaman. Yupela i save autim gutpela tok long God i ken mekim gut long mi, tasol long bel bilong yupela yupela i tok olsem, “Mipela i laik bai God i mas bagarapim em.” 
Mi save bilip strong long God wanpela tasol. Na mi wet long em wanpela tasol i helpim mi. 
Em wanpela tasol i wasman bilong mi na helpim bilong mi. Na em wanpela tasol i strongpela banis bilong mi. Olsem na mi no ken lus long pait. Nogat tru. 
God wanpela tasol i save kisim bek mi na em yet i save givim biknem long mi. Em i strongpela wasman bilong mi. God yet em i strongpela banis bilong mi na ol birua i no inap bagarapim mi. 
Yupela ol lain bilong mi, oltaim yupela i mas bilip long God. Yupela i mas autim olgeta hevi na olgeta tingting bilong yupela long em. Long wanem, yumi ken i go long em na i stap gut. 
Ol manmeri nating i olsem win nating i kamap long maus. Na ol man i gat bikpela namba ol tu i samting nating tasol. Sapos yumi skelim ol, bai yumi lukim ol i no hevi tru. Hevi bilong ol i no inap wantaim hevi bilong win bilong maus. 
Yupela i no ken tingting olsem, “Pasin bilong pait na pasin bilong stilim ol samting em i gutpela pasin, na em inap long mekim mipela i kamap maniman.” Sapos mani na olgeta samting bilong yupela i kamap planti, orait yupela i no ken ting ol dispela samting tasol em i strong bilong yupela. 
Planti taim mi harim God i tok olsem, “Mi God, mi gat bikpela strong. 
Na oltaim mi save laikim tumas olgeta manmeri.” Bikpela, yu save givim pe long mipela olgeta manmeri inap long pasin mipela i mekim. 
