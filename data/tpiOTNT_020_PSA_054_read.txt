BUK SONG.
54.
Devit i raitim dispela song, em kain song ol i kolim Maskil. Devit i raitim dispela song long taim ol man bilong Sif i go tokim Sol long Devit i hait i stap namel long ol. Man i bosim musik i mas tokim ol man long paitim ol gita samting. God, long strong bilong yu, yu mas kisim bek mi long han bilong ol man nogut. Long bikpela strong bilong yu, yu mekim mi i kamap fri. 
God, mi laik yu harim prea bilong mi. Mi laik yu putim yau long tok bilong mi. 
Ol bikhetman i kam pinis na ol i laik pait long mi. Ol dispela man i save bagarapim ol arapela man, ol i laik kilim mi i dai. Ol dispela man i save ting God em i samting nating. 
Tasol God yet i save helpim mi. Tru tumas, Bikpela i save lukautim mi na mi stap gut. 
God i ken mekim save long ol birua bilong mi. Pasin nogut ol i bin mekim long mi, em i ken mekim dispela kain pasin i kamap long ol yet. God, yu no save lusim mi, na yu ken pinisim tru ol dispela birua. 
Bikpela, mi save laikim tumas long givim ofa long yu. Yu gutpela tumas, olsem na mi tenkyu tru long yu. 
Yu bin helpim mi, na olgeta hevi i kamap long mi i no daunim mi. Na mi lukim yu i bagarapim ol birua bilong mi. 
