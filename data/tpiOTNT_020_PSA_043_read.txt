BUK SONG.
43.
God, ol man i save givim baksait long yu, ol i laik daunim mi. Yu mas helpim mi na katim tok nogut bilong ol, na soim ol olsem mi mekim gutpela pasin tasol. Ol i man bilong tok giaman, na pasin bilong ol i no stret. Yu mas helpim mi na kisim bek mi long han bilong ol. 
Yu tasol, yu God bilong mi. Mi save go long yu na hait long ol man nogut. Orait bilong wanem yu tingting lus long mi? Bilong wanem ol birua i daunim mi na mekim mi i bel hevi nogut? 
Yu mas salim tok tru na lait bilong yu i kam na soim rot long mi, bai mi go stret long Saion, em maunten bilong yu yet, na bai mi go long dispela haus yu save stap long en. 
Olsem na bai mi go long alta bilong yu, God. Long wanem, yu save mekim mi i belgut na amamas. Yu God bilong mi, bai mi kisim gita na mekim musik, na singim song bilong litimapim nem bilong yu tasol. 
Bilong wanem mi bel hevi oltaim? Bilong wanem bel bilong mi i kirap nogut? Mi mas bilip long God na wetim em i helpim mi. Em i God bilong mi na em i save helpim mi. Olsem na bai mi litimapim nem bilong en gen. 
