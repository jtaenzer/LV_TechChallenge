SOLOMON.
7.
Pren bilong mi, yu nambawan tru olsem wanpela kwin. Yu putim su, na lek bilong yu i smat moa. Lek bilong yu i naispela tru, olsem wanpela piksa saveman i bin katim long ston. 
Namel bilong bel bilong yu i olsem kap i pulap long wain ol i bin tanim wantaim switpela paura. Bel bilong yu i naispela tru olsem wanpela hip bilong wit ol i bilasim long ol naispela plaua. 
Tupela susu bilong yu i olsem tupela gutpela wel abus. 
Nek bilong yu i olsem wanpela waitpela taua. Ai bilong yu i olsem liklik raunwara klostu long dua bilong bikpela taun Hesbon. Nus bilong yu i gutpela tumas olsem taua bilong ol wasman bilong Lebanon we ol i save was long hap bilong Damaskus. 
Het bilong yu i antap moa olsem het bilong maunten Karmel. Gras bilong yu i lait olsem naispela laplap bilong king. Na dispela gras inap long mekim king i pundaun tru. 
Pren bilong mi, yu naispela meri tru. Mi laikim yu tumas na olgeta samting bilong yu i save mekim mi i amamas. 
Yu gutpela tumas olsem stretpela kokonas. Na susu bilong yu i olsem kaikai bilong en. 
Bai mi go antap long dispela kokonas na kisim kaikai bilong en. Mi lukim susu bilong yu i olsem han bilong diwai wain i gat planti kaikai. 
Mi smelim maus bilong yu olsem gutpela smel bilong laulau. Yu kis long mi na i swit moa olsem wain. Yangpela meri i singim song olsem Pren bilong mi, bai mi givim yu dispela wain. Na long taim bilong slip tu dispela kain wain i gutpela. 
Mi bilong pren bilong mi na em i laikim mi tumas. 
Pren bilong mi, yu kam wantaim mi. Na yumi go i stap long ol liklik ples. 
Long moningtaim tru bai yumi kirap i go na lukim ol diwai wain. Ating kru bilong ol i kamap na plaua bilong ol i op, o nogat? Na yumi lukim ol diwai bilong karim gutpela kaikai. Plaua bilong ol i op, o nogat? Bai yumi stap long dispela gaden wain na bai mi soim yu olsem, mi laikim yu tru. 
Pren bilong mi, mi bin kisim ol gutpela gutpela pikinini bilong diwai na putim i stap klostu long dua, bilong yu ken kaikai. Sampela mi bin kisim bipo na sampela nau tasol mi kisim. Na yumi smelim ol gutpela rop bilong kirapim laik bilong yumi. 
