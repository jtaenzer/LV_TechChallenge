BUK SONG.
85.
Dispela song em song bilong ol lain Kora. Em i song bilong man i bosim musik. Bikpela, yu bin mekim gut long graun bilong yu. Yu helpim mipela Israel gen na mipela i stap gut tru. 
Yu bin rausim sin bilong mipela ol manmeri bilong yu na yu lusim ol rong mipela i bin mekim. 
Bipo yu kros long mipela, tasol nau yu no kros moa. Tru, yu bin belhat long mipela, tasol nau nogat. 
God, yu God bilong kisim bek mipela. Nau yu ken bringim mipela i kam bek long yu. Plis, yu no ken kros moa long mipela. 
Olsem wanem, bai yu kros oltaim long mipela? Bai kros bilong yu i no inap pinis, a? 
Strongim laip bilong mipela gen, bai mipela ol manmeri bilong yu i ken amamas na litimapim nem bilong yu. 
Bikpela, soim mipela olsem yu laikim mipela oltaim, na kisim bek mipela bai mipela i stap gut. 
Mi putim yau long tok God, Bikpela i autim. Em i tok long givim bel isi na gutpela sindaun long mipela, sapos mipela i no i go bek long pasin nogut bipo mipela i mekim. 
Tru tumas, em i redi pinis long kisim bek ol manmeri i save lotu long em na i bihainim laik bilong en. Na em bai i kisim bek mipela na bai em yet i stap wantaim mipela long graun bilong mipela. 
Long dispela taim bai ol manmeri i laikim tru ol arapela na mekim gutpela pasin long ol. Na bai ol i stap stret na bel isi na sindaun gut wantaim. 
Long graun bai ol manmeri i bihainim tru Bikpela, na God long heven bai i mekim ol i kamap stretpela. 
Bikpela bai i helpim mipela long sindaun gut na ol samting mipela i mekim bai i kamap gutpela. Na graun bilong mipela bai i karim planti kaikai. 
Bikpela bai i mekim ol manmeri i bihainim stretpela pasin na dispela bai i redim rot bilong em i kam. 
