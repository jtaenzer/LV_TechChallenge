STAT.
5.
Nem bilong ol lain tumbuna pikinini bilong Adam i olsem. God i bin wokim ol manmeri na ol i kamap olsem em yet. 
God i wokim ol man na ol meri. Em i wokim ol pinis, orait em i mekim gutpela tok bilong givim strong long ol, na em i kolim ol “manmeri.” 
Adam i gat 130 krismas na em i kamap papa bilong wanpela pikinini man i wankain olsem em yet. Na Adam i kolim nem bilong en Set. 
Adam i stap 800 yia moa na em i gat ol arapela pikinini man na meri tu. 
Adam i stap inap 930 yia olgeta na em i dai. 
Set i gat 105 krismas na em i kamap papa bilong wanpela pikinini man, nem bilong en Enos. 
Set i stap 807 yia moa na em i gat ol arapela pikinini man na meri tu. 
Set i stap inap 912 yia olgeta na em i dai. 
Enos i gat 90 krismas na em i kamap papa bilong wanpela pikinini man, nem bilong en Kenan. 
Enos i stap 815 yia moa na em i gat ol arapela pikinini man na meri tu. 
Enos i stap inap 905 yia olgeta na em i dai. 
Kenan i gat 70 krismas na em i kamap papa bilong wanpela pikinini man, nem bilong en Mahalalel. 
Kenan i stap 840 yia moa na em i gat ol arapela pikinini man na meri tu. 
Kenan i stap inap 910 yia olgeta na em i dai. 
Mahalalel i gat 65 krismas na em i kamap papa bilong wanpela pikinini man, nem bilong en Jaret. 
Mahalalel i stap 830 yia moa na em i gat ol arapela pikinini man na meri tu. 
Mahalalel i stap inap 895 yia olgeta na em i dai. 
Jaret i gat 162 krismas na em i kamap papa bilong wanpela pikinini man, nem bilong en Enok. 
Jaret i stap 800 yia moa na em i gat ol arapela pikinini man na meri tu. 
Jaret i stap inap 962 yia olgeta na em i dai. 
Enok i gat 65 krismas na em i kamap papa bilong wanpela pikinini man, nem bilong en Metusela. 
Enok em i pren tru bilong God. Em i stap 300 yia moa na em i kamap papa bilong ol arapela pikinini man na meri tu. 
Enok i stap inap olsem 365 yia olgeta, 
na God i kisim em na ol man i no lukim em moa, long wanem, oltaim em i bin i stap pren tru bilong God. 
Metusela i gat 187 krismas na em i kamap papa bilong wanpela pikinini man, nem bilong en Lamek. 
Metusela i stap 782 yia moa na em i gat ol arapela pikinini man na meri tu. 
Metusela i stap inap 969 yia olgeta na em i dai. 
Lamek i gat 182 krismas na em i kamap papa bilong wanpela pikinini man. 
Na em i tok, “Bipo Bikpela i bin mekim strongpela tok bilong bagarapim graun na mipela i mas hatwok tru long mekim kaikai i kamap gut. Tasol dispela pikinini bai i mekim kaikai i kamap long graun na bai yumi malolo liklik long hatwok bilong yumi.” Olsem na Lamek i kolim nem bilong dispela pikinini Noa. 
Na Lamek i stap 595 yia moa, na em i gat ol arapela pikinini man na meri tu. 
Lamek i stap inap 777 yia olgeta na em i dai. 
Noa i gat 500 krismas na em i kamap papa bilong tripela pikinini man, nem bilong ol i olsem, Siem na Ham na Jafet. 
