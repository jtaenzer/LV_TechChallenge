NEHEMIA.
7.
Nau olgeta wok bilong banis i pinis, na mipela i bin putim ol dua long ples bilong ol, na mipela i givim wok long ol wasman bilong lukautim ol dua bilong Jerusalem. Na tu mipela i givim wok long ol man i save mekim song long litimapim nem bilong God, na mipela i givim wok long ol man bilong lain Livai. 
Na mi makim tupela man bilong bosim Jerusalem. Wanpela man em Hanani, brata bilong mi, na narapela em Hanania, namba wan ofisa bilong ol soldia bilong Jerusalem. Hanania em i stretpela man na i save aninit tru long God. Pasin bilong en i winim pasin bilong ol arapela man. 
Na mi tokim tupela olsem, “Yutupela i no ken larim ol wasman i opim ol dua bilong banis bilong Jerusalem long moningtaim tru. Ol i mas wetim san i kam antap pastaim. Na taim ol wasman i pinis wok long apinun, ol i mas pasim ol dua na putim ol longpela ain bilong pasim strong. Na yutupela i mas makim sampela man bilong Jerusalem bai ol i kamap wasman. Na yutupela i mas makim sampela man moa bilong was long ol dispela hap klostu long haus bilong ol yet.” 
Jerusalem i bikpela taun tru, tasol i no gat planti manmeri i stap long en, na ol i no wokim ol haus yet. 
Na God i givim tingting long mi long bungim ol manmeri wantaim ol lida na ofisa bilong ol na raitim nem bilong olgeta famili long wanpela buk. Taim mi laik mekim olsem, na mi lukim wanpela buk i gat nem bilong ol dispela namba wan lain i bin lusim Babilon na i kam bek long Juda. 
Planti yia bipo King Nebukatnesar i bin kisim planti manmeri bilong Israel i go kalabus long Babilon. Na bihain planti manmeri i lusim Babilon na i kam bek na i stap long Jerusalem na ol arapela hap bilong Juda. Na ol i go i stap long taun bilong ol tumbuna bilong ol. 
Long taim ol i lusim Babilon na i kam bek, lida bilong ol i olsem, Serubabel na Josua na Nehemia na Asaria na Ramia na Nahamani na Mordekai na Bilsan na Misperet na Bikvai na Nehum na Bana. Dispela i nem bilong ol lain bilong Israel em ol i bin kam bek long Jerusalem na long Juda. Namba bilong ol man bilong ol dispela lain i olsem. 
Lain Paros i gat 2,172 man 
na lain Sefatia i gat 372 man 
na lain Ara i gat 652 man. 
Lain Pahatmoap, ol i tumbuna pikinini bilong Jesua na Joap, na ol i gat 2,818 man. 
Lain Elam i gat 1,254 man 
na lain Satu i gat 845 man 
na lain Sakai i gat 760 man. 
Lain Binui i gat 648 man 
na lain Bebai i gat 628 man 
na lain Asgat i gat 2,322 man. 
Lain Adonikam i gat 667 man 
na lain Bikvai i gat 2,067 man 
na lain Adin i gat 655 man. 
Lain Ater, narapela nem bilong en Hesekia, i gat 98 man 
na lain Hasum i gat 328 man 
na lain Besai i gat 324 man. 
Lain Harip i gat 112 man 
na lain Gibeon i gat 95 man. 
Em hia nem bilong planti taun bilong Juda. Ol dispela taun i as ples bilong ol tumbuna bilong ol dispela man i kam bek long Juda. Namba bilong ol man bilong taun Betlehem na taun Netofa em inap 188 
na bilong taun Anatot inap 128 
na bilong taun Bet Asmavet inap 42. 
Ol man bilong taun Kiriat Jearim na taun Kefira na taun Berot inap 743. 
Na ol man bilong taun Rama na Geba inap 621 
na bilong taun Mikmas inap 122. 
Ol man bilong taun Betel na Ai inap 123 
na bilong namba 2 Nebo inap 52. 
Na ol man bilong namba 2 Elam inap 1,254 
na bilong taun Harim inap 320 
na bilong taun Jeriko inap 345. 
Na ol man bilong taun Lot na taun Hadit na taun Ono inap 721 
na bilong taun Sena inap 3,930. 
Nem bilong ol lain pris wantaim namba bilong ol pris i kam bek long Jerusalem i olsem. Lain Jedaia, tumbuna bilong ol em Jesua, i gat 973 man. 
Lain Imer i gat 1,052 man 
na lain Pasur i gat 1,247 man 
na lain Harim i gat 1,017 man. 
Nem bilong ol lain bilong Livai wantaim namba bilong ol Livai i kam bek long Jerusalem i olsem. Lain Jesua na Katmiel inap 74 man. Tumbuna bilong dispela tupela man em i Hodavia. 
Ol man bilong mekim musik long haus bilong God, ol i bilong lain Asap na ol inap 148 man. 
Ol wasman bilong haus bilong God ol i bilong lain Salum na Ater na Talmon na Akup na Hatita na Sobai. Na ol inap 138 man. 
Ol wokman bilong haus bilong God i kam long Jerusalem, ol i bilong ol dispela lain Siha na Hasufa na Tabaot 
na Keros na Sia na Padon 
na Lebana na Hagaba na Salmai 
na Hanan na Gidel na Gahar 
na Reaia na Resin na Nekoda 
na Gasam na Usa na Pasea 
na Besai na Meunim na Nefusesim 
na Bakbuk na Hakufa na Harhur 
na Baslut na Mehida na Harsa 
na Barkos na Sisera na Tema 
na Nesia na Hatifa. 
Ol dispela lain ol i kolim ol wokman bilong Solomon, ol tu i kam bek long as ples. Ol i bilong ol dispela lain, Sotai na Soferet na Perida 
na Jala na Darkon na Gidel 
na Sefatia na Hatil na Pokeret Hasebaim na Emon. 
Namba bilong ol wokman bilong haus bilong God na ol wokman bilong Solomon i kam bek long as ples em inap 392 olgeta. 
Namba bilong ol man bilong lain Delaia na Tobia na Nekoda em inap 642. Ol i bilong taun Telmela na Telharsa na Kerup na Adon na Imer. Tasol dispela tripela lain man i no save long nem bilong tumbuna bilong ol yet. Olsem na ol i no gat rot bilong soim gut ol hetman, ol i bilong Israel, o nogat. 
Sampela lain pris i wok long painim nem bilong ol tumbuna long buk i gat nem bilong olgeta lain pris. Tasol ol i no inap lukim nem bilong ol i stap. Olsem na ol i no gat rot bilong soim gut, ol i pris, o nogat. Nem bilong ol dispela lain i olsem, Hobaia na Hakos na Barsilai. Long bipo tumbuna bilong lain Barsilai i bin maritim wanpela meri bilong narapela lain Barsilai bilong taun Gileat. Na dispela tumbuna i bin kisim nem bilong lain bilong tambu papa bilong en. Dispela tripela lain i no inap painim nem bilong tumbuna bilong ol yet, olsem na ol hetman i ting ol i olsem ol man nating tasol, na ol i no larim ol i stap pris. 
Na namba wan gavman bilong ol Juda i tambuim ol long kaikai dispela kaikai ol man i save ofaim long God. Em i tok, ol i mas wetim wanpela hetpris i kamap bai hetpris i ken yusim dispela tupela ston bilong kisim save long laik bilong God, na bai God i ken tok ol dispela man i ken kisim wok pris, o nogat. 
Namba bilong olgeta Israel i bin kam bek em inap 42,360. 
Na namba bilong ol wokman na wokmeri em inap 7,337. Na namba bilong ol man na meri i save mekim musik em inap 245. 
Na ol hos inap 736 na ol kamel inap 435 na ol donki inap 6,720 na ol hapkas bilong hos na donki inap 245. 
Planti manmeri i givim mani samting bilong helpim wok bilong wokim gen haus bilong God. Na namba wan gavman i givim gol, hevi bilong en inap 8 kilogram, na 50 dis gol na 530 klos pris. Na ol hetman bilong ol wan wan lain i givim 168 kilogram gol na 1,250 kilogram silva. Ol arapela manmeri i givim 168 kilogram gol na 140 kilogram silva na 67 klos pris. 
Ol pris na ol Livai na ol wasman na wokman bilong haus bilong God na ol man bilong mekim musik na ol arapela manmeri bilong Israel, olgeta i go i stap long ol taun bilong ol yet long distrik Juda. Na taim namba 7 mun i kamap, olgeta manmeri i sindaun pinis long ol taun bilong ol. 
