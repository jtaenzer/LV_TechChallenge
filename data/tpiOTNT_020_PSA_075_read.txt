BUK SONG.
75.
Asap i raitim dispela song, em song bilong lotu. Man i bosim musik i mas tokim ol man long singim song long nek ol i kolim, “No ken bagarapim.” God, mipela i save tenkyu long yu na litimapim nem bilong yu oltaim. Na mipela i save tokaut long biknem bilong yu, na stori long ol kain kain gutpela samting yu bin mekim. 
God i tok olsem, “Mi makim pinis wanpela de bilong kot. Na kot bilong mi bai i go stret olgeta. I no inap paul. 
Graun wantaim ol manmeri i stap long en ol i ken lus. Tasol as bilong graun bai mi holim na em bai i stap strong. 
Mi tokim ol hambakman olsem, ‘Yupela i no ken bikhet.’ Na mi tokim ol man nogut, ‘Yupela i no ken litimapim nem bilong yupela. 
Yupela i no ken amamas long strong bilong yupela yet, na yupela i no ken bikmaus na tok bilas long mi.’” 
Wok bilong skelim pasin bilong ol manmeri i no kamap long hap bilong sankamap na long hap bilong san i go daun na long hap bilong not na long hap bilong saut. 
God wanpela tasol i save skelim pasin bilong yumi. Em i save daunim narapela man na litimapim narapela. 
Bikpela i holim wanpela kap nupela wain i strong tumas i pulap long en. Em i kapsaitim na olgeta man nogut i dring na i pinisim tru. Olsem tasol bai ol manmeri nogut i mas kamap long kot bilong God na bai ol i lus tru. 
Tasol oltaim bai mi tokaut long God bilong Jekop, na bai mi singim song moa yet bilong litimapim nem bilong em. 
Bai God i pinisim strong bilong ol man nogut, tasol em bai i givim bikpela strong moa long ol stretpela man. 
