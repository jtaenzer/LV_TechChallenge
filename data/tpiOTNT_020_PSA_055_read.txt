BUK SONG.
55.
Devit i raitim dispela song, em kain song ol i kolim Maskil. Man i bosim musik i mas tokim ol man long paitim ol gita samting. God, yu mas harim beten bilong mi. Yu no ken pasim yau long krai bilong mi. 
Plis, yu mas harim gut prea bilong mi, na bekim tok long mi. Dispela hevi i laik bagarapim mi tru. 
Ol birua i tok strong long bagarapim mi. Ol dispela man nogut i save daunim mi. Olsem na bel bilong mi i pilim nogut tru. Ol i putim planti hevi long mi na ol i kros tumas na ol i birua nogut long mi. 
Mi pret moa yet long ol, na mi tingting long i dai, na dispela i mekim bel bilong mi i hevi tru. 
Yes, mi pret tumas na skin bilong mi i guria nogut tru. Pret i daunim mi olgeta. 
Orait mi tok olsem, “Sori, mi laikim tumas bai mi kisim wing olsem ol pisin. Na mi laik flai i go painim wanpela ples bilong malolo na bai mi sindaun i stap long en. 
Bai mi flai i go longwe tru na bai mi stap olgeta long hap i no gat man. 
Bai mi flai hariap na painim wanpela ples hait, na bai mi hait long strongpela win na ren.” 
Mi lukim ol man i pait nabaut insait long taun. Olsem na Bikpela, yu ken paulim toktok bilong ol na pinisim ol tru. 
Long san na long nait ol i save wokabaut antap long banis ston bilong taun. Na ol manmeri bilong taun i save mekim planti rong na trabel. 
Long olgeta hap bilong taun ol man i save bagarapim ol arapela man na ol samting nabaut. Long arere bilong rot na long ples bung ol man i save daunim ol arapela man, na giamanim ol bilong pulim ol samting bilong ol. 
Sapos wanpela birua i tok nogut long mi, maski, mi inap karim hevi bilong tok bilong en. 
Tasol nogat. Em yu tasol. Yu nambawan pren bilong mi, na yu poroman tru bilong mi. Yu yet i mekim dispela pasin. 
Bipo mitupela i save wokabaut wantaim na toktok gut wantaim, na i go long haus bilong God wantaim ol arapela man. 
Ol birua bilong mi, pasin nogut i pulap tru long bel bilong ol na long haus bilong ol. Orait mi laik bai ol i dai kwiktaim. Taim ol i stap laip yet, na ol i mas i go long ples bilong ol man i dai pinis. 
Tasol mi prea long God i helpim mi. Na bai em yet i kisim bek mi. 
Long moningtaim na long biksan na long nait tu mi save krai long em long ol hevi i bagarapim mi. Na bai em i harim prea bilong mi. 
Planti man i save pait long mi. Tasol mi no kisim bagarap, long wanem, God i lukautim mi na bringim mi i kam bek gen. 
Bipo tru God i stap king, na nau tu em i stap king. Bai em yet i harim prea bilong mi, na bai em i winim ol birua long pait. Ol i no save pret long em, olsem na ol i no inap mekim wanpela samting bilong helpim ol yet. 
Dispela pren bilong mi em i pait long ol pren bilong em yet. Na em i brukim dispela promis em i bin mekim wantaim ol bipo. 
Long maus em i save mekim switpela tok, tasol long bel em i save stap birua bilong mi. Tok bilong en i mekim mipela i stap bel isi. Tasol dispela tok i sap tumas olsem bainat, na i katim mipela. 
Olgeta hevi yu karim, em yu mas putim long han bilong Bikpela, bai em i karim na bai em i strongim yu. Bai em i no larim wanpela samting i bagarapim ol stretpela man. 
Tasol God, bai yu rausim ol man i save kilim ol man i dai, na ol man bilong giaman, na bai ol i go daun long ples nogut na bai ol i lus. Taim bilong ol i no pinis yet na bai ol i dai. Tasol mi yet, bai mi bilip strong long yu oltaim. 
