BUK SONG.
28.
Devit i raitim dispela song. Bikpela, yu helpim bilong mi. Mi singaut long yu. Harim krai bilong mi. Sapos yu no bekim prea bilong mi, bai mi olsem ol manmeri i dai pinis na i go long ples bilong ol man i dai pinis. 
Taim mi singaut long yu helpim mi, yu mas harim krai bilong mi. Mi beten na litimapim han i go olsem long haus bilong yu. 
Yu no ken daunim mi wantaim ol man nogut, wantaim ol man i save mekim rong. Yu no ken daunim mi wantaim ol man i save mekim switpela tok, tasol tingting nogut tasol i save pulap long bel bilong ol. 
Mekim save long ol dispela man inap long pasin nogut ol i bin mekim. Bekim pe nogut long ol. Inapim olgeta sin bilong ol. 
Ol i no save tingting long bikpela wok bilong Bikpela na long ol samting em i bin mekim. Olsem na em bai i bagarapim ol, na pinisim ol olgeta. 
Mi litimapim nem bilong Bikpela. Mi krai long em na em i harim mi pinis. 
God tasol i save was long mi na banisim mi. Olsem na mi save bilip long em. Bikpela i save helpim mi, olsem na mi amamas moa long em, na mi singim ol song bilong litimapim nem bilong em. 
Bikpela i save lukautim ol manmeri bilong em. Em i sambai long king bilong em na helpim em. 
God, helpim ol manmeri bilong yu. Mekim gut long dispela lain manmeri yu makim bilong yu yet. Yu ken i stap wasman bilong ol, na lukautim ol gut oltaim oltaim. 
