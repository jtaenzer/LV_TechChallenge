BUK SONG.
115.
God, oltaim yu save laikim tumas mipela, na yu no save lusim mipela. Olsem na mipela i mas litimapim biknem bilong yu tasol. Mipela i no ken litimapim nem bilong mipela yet. 
Bilong wanem ol arapela lain i save askim mipela olsem, “We stap God bilong yupela?” 
God bilong yumi i stap long heven. Sapos em i laik mekim wanpela samting, orait em i save mekim tasol. 
Ol arapela lain i bin wokim ol giaman god bilong ol long gol na silva. Ol man tasol i bin wokim ol. 
Ol giaman god i gat maus, tasol ol i no inap toktok. Ol i gat ai, tasol ol i no inap lukluk. 
Ol i gat yau, tasol ol i no inap harim toktok. Ol i gat nus, tasol ol i no inap smelim samting. 
Ol i gat han, tasol ol i no inap holim samting. Na ol i gat lek, tasol ol i no inap wokabaut. Na ol i no inap mekim wanpela singaut na wanpela krai. 
Ol man i wokim ol giaman god, ol i ken kamap wankain olsem ol giaman god ol i bin wokim. Na ol manmeri i save bilip long ol giaman god, ol tu i ken kamap olsem. 
Yupela manmeri bilong Israel, yupela i mas bilip long Bikpela. Em i save helpim yupela na lukautim yupela. 
Yupela pris bilong God long lain bilong Aron, yupela i mas bilip long Bikpela. Em i save helpim yupela na lukautim yupela. 
Yupela manmeri i save pret long Bikpela, yupela i mas bilip long em. Em wanpela tasol i save helpim yupela na lukautim yupela. 
Bikpela i save tingting oltaim long yumi, na bai em i mekim gut long yumi. Em bai i mekim gut long ol Israel na long lain pris bilong God. 
Bikpela bai i mekim gut long olgeta manmeri i save pret long em, ol manmeri i gat nem na ol manmeri i no gat nem. 
Mi laik bai Bikpela i givim planti pikinini long yupela na long ol tumbuna bilong yupela i kamap bihain. 
Bikpela i bin mekim kamap heven na graun, em i ken mekim gut tru long yupela. 
Heven em i ples bilong God tasol, na em i givim graun long yumi manmeri. 
Ol man i dai pinis i save go long ples bilong ol, na ol i no save litimapim nem bilong Bikpela. 
Tasol yumi lain i stap yet, bai yumi tenkyu long Bikpela, nau na bihain tu. Litimapim nem bilong Bikpela! 
