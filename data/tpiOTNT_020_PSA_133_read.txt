BUK SONG.
133.
Devit i raitim dispela song. Em i song bilong ol lain i wokabaut i go long ples bilong lotu. Sapos ol manmeri bilong God i sindaun gut wantaim na i stap wanbel olsem ol brata tru, em i gutpela tumas, na ol i ken i stap belgut. 
Dispela pasin i olsem gutpela wel bilong diwai oliv ol i bin kapsaitim long het bilong Aron, na i go daun long gras bilong wasket, na i go inap long arere bilong longpela klos bilong en. 
Pasin bilong wanbel i olsem wara bilong nait i pundaun long maunten Hermon na long ol maunten bilong Saion. Long dispela ples Bikpela i save mekim gut tru long ol man i stap wanbel. Em i givim ol laip bilong i stap gut oltaim oltaim. 
