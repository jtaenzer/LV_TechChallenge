SOLOMON.
4.
Pren bilong mi, yu naispela tumas. Yu save pasim hap laplap long het bilong haitim pes bilong yu, tasol mi lukim ai bilong yu i lait, long wanem, yu laikim mi tru. Gras i hangamap long pes bilong yu i olsem wanpela lain meme i amamas na kalap kalap i go daun long ol liklik maunten bilong Gileat. 
Ol tit bilong yu i wait tru olsem skin bilong waitpela sipsip ol i bin katim gras bilong ol na wasim ol nau tasol. I no gat wanpela tit bilong yu i lus. Nogat. Olgeta i stap gut. 
Maus bilong yu i retpela tru olsem retpela laplap. Maus bilong yu i naispela tru. Laplap i haitim pes bilong yu, tasol mi lukim pes bilong yu i lait. 
Nek bilong yu i naispela tru, olsem gutpela taua bilong King Devit. Na naispela bis long nek bilong yu i olsem ol hap plang bilong planti soldia i hangamap i stap long dispela taua. 
Tupela susu bilong yu i olsem tupela gutpela wel abus i kaikai gras namel long ol plaua. 
Yu olsem wanpela maunten i pulap long ol samting i gat gutpela smel. Na bai mi go i stap long dispela maunten inap long san i go daun na ples i kol. 
Pren bilong mi, yu naispela tumas. I no gat wanpela mak i stap long skin bilong yu. 
Meri bilong mi, yu kam wantaim mi na mitupela i lusim ol maunten bilong Lebanon na mitupela i go. Yu lusim het bilong maunten Amana na maunten Senir na maunten Hermon na yu kam daun. Ol laion na ol arapela wel abus i stap long ol dispela maunten. 
Yu meri bilong mi na yu lewa tru bilong mi. Yu lukim mi liklik tasol na yu katim lewa bilong mi. Mi lukim bis long nek bilong yu na mi pundaun tru long yu. 
Yu meri bilong mi na yu lewa tru bilong mi, yu laikim mi tumas na mi amamas tru. Dispela laik bilong yu i swit tumas, na i winim swit bilong wain. Smel bilong sanda yu bilas long en i winim smel bilong olkain gutpela paura. 
Yu gutpela meri bilong mi, toktok bilong yu i swit long yau bilong mi, olsem hani i swit long maus. Toktok bilong yu i gutpela tumas olsem susu bilong dring. Klos bilong yu i gat gutpela smel olsem gutpela smel bilong ol maunten bilong Lebanon. 
Meri bilong mi, yu lewa tru bilong mi. Yu olsem wanpela gaden i gat banis, na i no gat man i ken i go long en. Yu olsem wanpela hul wara i stap insait long dispela gaden. 
Yu olsem gutpela gaden i gat ol gutpela gutpela diwai. Sampela diwai i gat gutpela kaikai na sampela i gat gutpela smel. Sampela i bilong wokim gutpela sanda na sampela i bilong mekim kaikai i swit. Sampela i bilong wokim olkain kala na sampela i bilong wokim paura bilong kamapim smok i gat gutpela smel. 
Yu olsem hul wara i pulap na kapsait na ran i go givim wara long dispela gaden. Yu olsem ol liklik wara i kamap long maunten Lebanon na i ran i kam daun long dispela gaden. 
Win bilong hap not, yu kam. Win bilong hap saut, yu kam winim gaden bilong mi, na mekim olgeta ples i pulap long gutpela smel bilong dispela gaden. Na dispela pren mi laikim tumas bai i kam long gaden bilong en na kaikai ol gutpela pikinini bilong diwai. 
