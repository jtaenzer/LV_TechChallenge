BUK SONG.
143.
Devit i raitim dispela song. Bikpela, mi laik bai yu harim prea bilong mi. Putim yau long krai bilong mi. Yu stretpela na yu save tok tru oltaim, plis, harim beten bilong mi. 
Yu no ken skelim mi, wokman bilong yu, long kot bilong yu. Long wanem, i no gat wanpela man i no gat asua na i stap stret long ai bilong yu. 
Birua bilong mi em i ranim mi pinis na i daunim mi tru. Em i kalabusim mi long ples tudak, na mi stap olsem man i dai longtaim pinis. 
Olsem na tingting bilong mi i bagarap, na bel bilong mi i hevi moa yet. 
Nau mi tingting gen long ol samting i bin kamap bipo. Na mi tingting long ol samting yu bin mekim na long ol gutpela wok bilong yu. 
Mi save beten long yu na spirit bilong mi i laikim yu tru olsem nek bilong man i drai na em i laikim tumas long dring wara. 
Bikpela, yu ken harim prea bilong mi nau, long wanem, bilip bilong mi i bagarap. Yu no ken hait long mi, nogut mi dai na mi go long ples bilong ol man i dai pinis. 
Mi save bilip long yu, olsem na long moningtaim yu ken mekim mi i tingting gen long bikpela sori bilong yu. Mi save prea long yu tasol. Olsem na yu mas soim rot long mi na mi ken bihainim. 
Bikpela, mi go long yu bilong yu lukautim mi. Yu ken kisim bek mi long han bilong ol birua bilong mi. 
Yu God bilong mi, mi laik yu skulim mi gut bai mi bihainim laik bilong yu. Mi laik bai spirit bilong yu i mekim gut long mi na i stiaim mi long gutpela rot. 
Bikpela, yu mas kisim bek mi olsem yu bin promis. Yu gutpela tru, olsem na yu ken kisim bek mi long olgeta hevi i kamap long mi. 
Yu save laikim mi moa yet, olsem na yu ken kilim i dai ol birua na ol man i bagarapim mi, long wanem, mi wokman bilong yu. 
