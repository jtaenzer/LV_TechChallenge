BUK SONG.
77.
Asap i raitim dispela song. Man i bosim musik i mas tokim ol man long singim song long nek ol i kolim Jedutun. Mi singaut strong long God. Mi laik bai em i harim beten bilong mi. 
Long taim bilong hevi mi save prea long Bikpela. Long olgeta nait mi save prea long em, tasol mi no kisim bel isi. 
Mi tingting long God na bel bilong mi i krai. Mi tingting i stap na bel bilong mi i hevi. 
God i no larim mi i slip. Bel bilong mi i hevi tru, olsem na mi no inap toktok. 
Mi tingting long guttaim bilong bipo. Tru tumas, mi tingim gen ol dispela yia i go pinis. 
Long nait mi wok long tingting i stap. Mi tingting planti na mi askim mi yet olsem, 
“Ating bai Bikpela i givim baksait long mi oltaim? Ating em i no moa laikim mi? 
Em i no laik sori long mi nau? Promis bilong en i pundaun pinis, a? 
Ating God i lusim tingting na i no laik marimari long mipela, a? Ating kros bilong en i pasim marimari?” 
Mi tingting olsem na mi tok, “God Antap Tru i no laik helpim mi nau. Olsem na mi bel hevi tru long dispela samting.” 
God, bai mi tingting gen long ol bikpela wok bilong yu. Yes, bai mi tingting bek long ol kain kain bikpela samting bipo yu bin mekim. 
Bai mi tingting long olgeta samting yu bin mekim. Yu bin mekim ol strongpela wok, na bai mi tingim dispela tu. 
God, olgeta pasin bilong yu i gutpela na stretpela olgeta. I no gat wanpela giaman god inap wantaim yu. Yu winim ol tru. 
God, yu wanpela tasol yu save wokim ol mirakel. Bipo yu bin soim bikpela strong bilong yu long olgeta lain manmeri. 
Long strong bilong yu yet yu kisim bek ol manmeri bilong yu, em ol lain tumbuna bilong Jekop na Josep i kamap bihain long tupela. 
God, bipo taim ol wara i lukim yu, ol i pret, na solwara daunbilo tru i guria nabaut. 
Bikpela ren tru i kam daun, na klaut i pairap strong moa, na lait bilong klaut i sut i go i kam long olgeta hap. 
Yu mekim klaut i pairap namel long raunwin. Lait bilong klaut i mekim olgeta hap bilong graun i lait, na graun yet i guria guria. 
Yu bin wokabaut namel long solwara. Rot bilong yu i stap namel long bikpela solwara. Tasol mipela i no save lukim mak bilong lek bilong yu. 
Yu olsem wasman tru, na yu go pas, na ol manmeri i bihainim yu. Yu givim wok long Moses wantaim Aron, na tupela i bosim ol. 
