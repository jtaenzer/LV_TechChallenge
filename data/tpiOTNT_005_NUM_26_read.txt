NAMBA.
26.
Bikpela sik i pinis na Bikpela i tokim Moses wantaim Eleasar, pikinini man bilong Aron, olsem, 
“Nau yu mas kisim nem bilong olgeta man bilong olgeta lain famili bilong Israel, em olgeta man i gat 20 krismas na i winim 20 krismas, na ol inap long kamap soldia.” 
Orait Moses wantaim Eleasar i bihainim tok bilong Bikpela. Na tupela i singautim olgeta man i gat 20 krismas na i winim 20 krismas. Orait ol i kam bung long ples stret bilong Moap, long hapsait bilong wara Jordan klostu long taun Jeriko. Ol i tokim ol man long kaunim ol Israel i bin lusim Isip na i kam, na namba bilong ol i olsem. 
Lain bilong Ruben, em namba wan pikinini man bilong Jekop, i gat ol lain wanblut olsem, Hanok na Palu 
na Hesron na Karmi. 
Ol dispela 4-pela lain wanblut i gat 43,730 man olgeta. 
Pikinini man bilong Palu em Eliap. 
Na ol pikinini man bilong Eliap i olsem, Nemuel na Datan na Abiram. Bipo ol manmeri i bin makim Datan tupela Abiram long kamap lida, tasol tupela i bikhet long Moses na Aron na tupela i bung wantaim ol lain bilong Kora na olgeta i mekim bikhetpasin long Bikpela. 
Orait na graun i op olsem bikpela hul na olgeta i pundaun long hul na graun i pas na karamapim ol. Ol i dai long taim paia i bagarapim Kora wantaim ol 250 man i bihainim em. Long dispela pasin God i givim strongpela tingting long ol manmeri, bai ol tu i no ken bihainim dispela kain pasin nogut. 
Tasol ol pikinini man bilong Kora i no bin dai long dispela bagarap. 
Lain Simeon i gat ol lain wanblut olsem, Nemuel na Jamin na Jakin 
na Sera na Saul. 
Ol dispela 5-pela lain wanblut i gat 22,200 man olgeta. 
Lain Gat i gat ol lain wanblut olsem, Sefon na Hagi na Suni 
na Osni na Eri 
na Arot na Areli. 
Ol dispela 7-pela lain wanblut i gat 40,500 man olgeta. 
Lain Juda i gat ol lain wanblut olsem, Sela na Peres na Sera, Hesron na Hamul. Peres em i papa bilong Hesron na Hamul. Bipo tupela arapela pikinini man bilong Juda, em Er na Onan, i bin i dai long kantri Kenan. 
Ol dispela 5-pela lain wanblut i gat 76,500 man olgeta. 
Lain Isakar i gat ol lain wanblut olsem, Tola na Puva na Jasup na Simron. Ol lain bilong Puva i kolim ol yet ol Pun. 
Ol dispela 4-pela lain wanblut i gat 64,300 man olgeta. 
Lain Sebulun i gat ol lain wanblut olsem, Seret na Elon na Jalel. 
Ol dispela tripela lain wanblut i gat 60,500 man olgeta. 
Lain bilong Josep i gat tupela lain wanblut olsem, Manase na Efraim. 
Lain Manase i olsem. Makir em i pikinini man bilong Manase na em i papa bilong Gileat. Ol dispela lain wanblut bilong ol tumbuna pikinini bilong Gileat i olsem, Ieser na Helek 
na Asriel na Sekem 
na Semida na Hefer. 
Selofehat, pikinini man bilong Hefer, i no gat ol pikinini man. Em i gat ol pikinini meri tasol. Nem bilong ol i olsem, Mala na Noa na Hokla na Milka na Tirsa. 
Ol dispela 6-pela lain wanblut i gat 52,700 man olgeta. 
Lain Efraim i gat ol lain wanblut olsem, Sutela na Beker na Tahan. 
Na Sutela em i tumbuna bilong lain wanblut Eran. 
Ol dispela tripela lain wanblut i gat 32,500 man olgeta. Lain Manase na lain Efraim i gat wanpela tumbuna tasol, em Josep. 
Lain Benjamin i gat ol lain wanblut olsem, Bela na Asbel na Ahiram 
na Sefufam na Hufam. 
Na Bela em i tumbuna bilong ol lain Art na Naman. 
Ol dispela 5-pela lain wanblut i gat 45,600 man olgeta. 
Lain Dan i gat wanpela lain wanblut tasol, em Husim. 
Na dispela lain i gat 64,400 man. 
Lain Aser i gat ol lain wanblut olsem, Imna na Isvi na Beria. 
Na Beria em i tumbuna bilong lain wanblut bilong Heber na Malkiel. 
Aser i gat wanpela pikinini meri, nem bilong en Sera. 
Ol dispela tripela lain wanblut i gat 53,400 man olgeta. 
Lain Naptali i gat ol lain wanblut olsem, Jasiel na Guni 
na Jeser na Silem. 
Ol dispela 4-pela lain wanblut i gat 45,400 man olgeta. 
Olsem na namba bilong olgeta man bilong Israel em inap 601,730. 
Bihain Bikpela i tokim Moses olsem, 
“Nau mi laik bai yu tilim graun i go long olgeta lain inap long namba bilong ol manmeri bilong ol wan wan lain. 
Yu mas pilai satu bilong makim ol hap graun, na givim bikpela graun long ol lain i gat planti manmeri na givim liklik hap long lain i gat liklik lain manmeri.” 
Lain Livai i gat ol dispela lain wanblut, Gerson na Kohat na Merari. 
Gerson na Kohat na Merari i gat ol lain wanblut olsem, Lipni na Hebron na Mali na Musi na Kora. Kohat em i papa bilong Amram. 
Na Amram i maritim Jokebet, pikinini meri bilong Livai. Jokebet i bin kamap taim ol i stap long Isip. Na Jokebet i karim tupela pikinini man, nem bilong tupela, Aron na Moses. Na Jokebet i karim wanpela pikinini meri tasol, nem bilong en Miriam. 
Bihain Aron i marit na i kamapim 4-pela pikinini man, Nadap na Abihu na Eleasar na Itamar. 
Nadap na Abihu i bin dai taim tupela i kisim paia i tambu na ofaim long Bikpela. 
Namba bilong ol man tasol long lain Livai, stat long ol pikinini man i gat wanpela mun na i go inap long ol lapun tru, em inap 23,000. Ol i no bungim namba bilong ol Livai wantaim namba bilong ol arapela lain Israel, long wanem, ol i no bin givim wanpela hap graun long ol Livai olsem ol i bin givim long ol arapela Israel. 
Moses wantaim Eleasar na olgeta Israel i bin i stap long ples stret bilong Moap klostu long wara Jordan long hapsait bilong Jeriko na tupela i bin kisim nem na wokim lista bilong ol dispela man bilong Israel. 
Bipo Moses na Aron i bin kaunim ol man bilong Israel long ples drai, klostu long maunten Sainai. Tasol nau i no gat wanpela bilong ol dispela lain i stap na Moses i kisim nem bilong ol. Nogat tru. 
Bipo Bikpela i bin tokim ol olsem, “Olgeta dispela man bai i dai long ples drai nating.” Olsem na olgeta i bin dai pinis. Tasol Kalep, pikinini man bilong Jefune, na Josua, pikinini man bilong Nun, tupela tasol i no i dai. 
