BUK SONG.
47.
Dispela song em i bilong ol lain Kora. Em i song bilong man i bosim musik. Yupela olgeta manmeri, amamas na paitim han. Yupela singaut bilong amamas na kirapim song bilong litimapim nem bilong God. 
Yumi mas pret long Bikpela, em i God Antap Tru. Em i nambawan king na em i bosim olgeta manmeri bilong graun. 
Em i daunim olgeta lain manmeri na yumi stap antap long ol. Em i mekim ol arapela lain i stap aninit long yumi. 
God yet i makim wanpela graun na i givim pinis long yumi. Yumi lain bilong Jekop, God i givim bel bilong en long yumi, na yumi save amamas long dispela graun bilong yumi. 
God i go long heven. Taim Bikpela i go antap ol manmeri i amamas na ol i singaut strong na winim biugel wantaim. 
Goan, yumi kirapim ol song bilong litimapim nem bilong God. Yumi kirapim ol song na amamas long em, em i king bilong yumi. 
God i stap king na i bosim olgeta hap graun. Yumi mas singim song bilong litimapim nem bilong en. 
God i stap king na i bosim olgeta lain manmeri. God i sindaun long sia king bilong em, na pasin bilong en i gutpela na stretpela olgeta. 
Ol hetman bilong ol lain manmeri ol i bung wantaim ol manmeri i save bihainim God bilong Abraham. Ol plang bilong pait bilong olgeta ami, em olgeta i bilong God. Em i nambawan king. 
