BUK SONG.
44.
Dispela song em kain song ol i kolim Maskil, bilong ol lain Kora. Em i song bilong man i bosim musik. God, ol tumbuna bilong mipela i bin stori long mipela long ol strongpela wok yu bin mekim longtaim bipo, taim ol i stap yet long graun. Na mipela yet i harim pinis dispela stori. 
Yu yet yu bin rausim ol arapela lain long graun bilong ol, na yu givim dispela graun long ol tumbuna, na ol i stap strong long en. Yu bin bekim pasin nogut bilong ol arapela lain, tasol yu mekim ol tumbuna i stap gut na kamap planti manmeri moa. 
Ol tumbuna i bin pait, tasol ol i no kisim dispela graun long pasin bilong pait. Strong bilong ol yet i no helpim ol long winim pait. Nogat. Yu laikim ol tru, olsem na yu stap wantaim ol na givim lait long ol. Na strong bilong yu yet i winim pait. 
Yu king na God bilong mi. Yu tok na ol lain bilong Jekop i save winim pait. 
Long strong bilong yu tasol mipela i save rausim ol birua. Yu stap wantaim mipela, na mipela i save winim ol man i pait long mipela. 
Mi gat banara na spia samting, tasol mi no bilip bai ol dispela samting i helpim mi long pait. Mi gat bainat, tasol dispela tu i no inap helpim mi long pait. 
Nogat. Yu tasol i bin helpim mipela na ol birua i no daunim mipela. Ol dispela man i no laikim mipela, tasol yu bin pait long ol na yu winim ol. 
God, oltaim mipela i bin litimapim nem bilong yu. Na bai mipela i tok tenkyu long yu oltaim oltaim. 
Tasol nau olsem wanem? Yu givim baksait pinis long mipela na yu rabisim mipela, na yu no moa i go wantaim ol ami bilong mipela long pait. 
Yu mekim olsem na mipela i ranawe long ol birua, na ol i kisim pinis ol samting bilong mipela. 
Yu bin larim mipela i kamap olsem ol sipsip ol i laik kilim i dai. Yu rausim mipela long graun bilong mipela, na mipela i go i stap nabaut namel long ol arapela lain pipel. 
Yu larim ol manmeri bilong yu i kamap wokboi nating bilong ol arapela lain, na ol dispela lain i baim yu long liklik pe tru. Yu no kisim bikpela mani long ol. 
Yu mekim olsem long mipela, na ol lain i stap klostu long mipela i save tok bilas long mipela. Ol manmeri nabaut i save lap nogut na tok sem long mipela. 
Yu kirapim ol lain pipel na ol i tok sem long nem bilong mipela. Ol i lap nogut tru long samting i kamap long mipela. 
Ol man i tok bilas na tok nogut long mi, na mi lukim ol birua na ol man i bekim pasin nogut long mi. Olsem na mi pilim nogut oltaim na mi sem tumas. 
God, mipela i no lusim tingting long yu na mipela i no sakim tok bilong kontrak bilong yu. Tasol ol dispela samting i bin kamap long mipela. 
Mipela i no givim baksait long yu na mipela i no lusim rot bilong yu. 
Tasol yu bagarapim mipela long ples bilong ol wel abus. Na yu karamapim mipela long tudak nogut tru. 
God bilong mipela, sapos mipela i lusim tingting pinis long yu, na mipela i prea long ol giaman god, yu bai save. 
Yu save long olgeta tingting i hait i stap long bel bilong mipela man. 
Mipela i stap manmeri bilong yu, olsem na long olgeta taim ol i save kilim mipela i dai. Ol i lukim mipela i olsem sipsip bilong kilim i dai tasol. 
Bikpela, yu kirap. Bilong wanem yu slip? Yu kirap. Yu no ken givim baksait oltaim long mipela. 
Bilong wanem yu hait long mipela? Ol man i mekim nogut long mipela na mipela i karim bikpela hevi moa. Yu no ken lusim tingting long hevi bilong mipela. 
Mipela i pundaun long graun, na bodi bilong mipela i slip olsem ol man i dai pinis. 
God, yu kirap na yu kam helpim mipela. Tingting long sori bilong yu, na kisim bek mipela bai mipela i no ken i dai. 
