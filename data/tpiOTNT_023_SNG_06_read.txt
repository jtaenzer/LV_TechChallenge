SOLOMON.
6.
Yu naispela meri na yu winim olgeta meri. Pren bilong yu i go we? Em i bihainim wanem rot na i go? Mipela i laik helpim yu long painim em. 
Pren bilong mi i go long gaden bilong en. Dispela gaden i pulap long ol samting i gat gutpela smel. Ol meme bilong en i wok long kaikai gras na em i wok long bungim ol naispela plaua. 
Dispela man em i bilong mi, na mi meri bilong en. Em i kisim ol meme bilong en i go namel long ol naispela plaua na ol meme i wok long kaikai gras. 
Pren bilong mi, yu naispela tru olsem gutpela taun Tirsa na Jerusalem. Mi lukim yu i naispela tru, na tingting bilong mi i pas olsem man i lukim bikpela lain soldia i kam wantaim ol plak bilong ol. 
Mi no laik long yu lukluk long mi. Yu lukluk long mi na mi pundaun tru long yu. Gras i hangamap long pes bilong yu i olsem wanpela lain meme i amamas na kalap kalap i go daun long ol liklik maunten bilong Gileat. 
Ol tit bilong yu i wait tru olsem gras bilong waitpela sipsip ol i bin wasim ol nau tasol. I no gat wanpela tit bilong yu i lus. Nogat. Olgeta i stap gut. 
Laplap i haitim pes bilong yu tasol mi lukim pes bilong yu i lait. 
King i gat planti meri. 60 i stap kwin, na 80 ol i namba 2 lain meri. Em i gat planti arapela yangpela meri tu. 
Tasol mi, mi gat wanpela pren tasol. Em i namba wan tru na mi laikim em tumas. Mama bilong en i laikim em tumas na i amamas tru long em. Olgeta yangpela meri i lukim em na ol i save litimapim nem bilong en. Ol kwin na ol arapela meri bilong king i save singim song na amamas long em. 
Husat tru i lukluk i kam long mi? Pes bilong en i olsem san i laik kamap na i lait olsem biksan, na pes bilong en i klia tru olsem lait bilong mun. Mi lukim em na tingting bilong mi i pas olsem man i lukim bikpela lain soldia i kam wantaim ol plak bilong ol. 
Mi kam daun pinis na mi stap long gaden i gat ol gutpela diwai i save karim kaikai. Mi kam bilong lukim ol nupela kru bilong ol diwai samting i kamap long ples daun. Mi laik lukim ol nupela lip bilong diwai wain na ol plaua bilong diwai i gat gutpela kaikai. 
Pren bilong mi, mi lukim yu na mi seksek long yu. Mi pilim olsem mi stap long karis bilong wanpela bikman tru. 
Meri bilong Sulam, kam bek, kam bek. Yu kam bek na mipela i lukim yu. Yangpela meri i singim song olsem Bilong wanem yupela i laik lukim mi, taim mi danis long ai bilong ol man? 
