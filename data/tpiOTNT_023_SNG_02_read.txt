SOLOMON.
2.
Tasol mi olsem wanpela plaua bilong bus i kamap long ples stret bilong Saron. Na mi olsem naispela plaua i stap long ples daun namel long ol maunten. 
Pren bilong mi i stap namel long ol arapela meri olsem plaua i stap namel long ol gras i gat nil. 
Pren bilong mi i stap namel long ol arapela man olsem wanpela diwai i gat gutpela kaikai i stap namel long ol arapela diwai long bus. Long taim bilong biksan mi laikim tumas long sindaun long as bilong dispela diwai. Pikinini bilong dispela diwai i gutpela tumas na i swit tru long maus bilong mi. 
Em i kisim mi i go long bikpela kaikai long bikpela haus bilong en. Em i laikim mi tumas na mi amamas long em olsem mi amamas long gutpela laplap i bilasim haus kaikai. 
Pren bilong mi, mi laikim yu tumas, na bun bilong mi i slek. Plis, yupela i mas givim mi ol pikinini bilong diwai, na ol pikinini bilong wain ol i bin mekim drai. Na bai mi kaikai na kisim strong. 
Pren bilong mi i putim han kais bilong en aninit long het bilong mi. Na long han sut bilong en, em i holim bodi bilong mi. 
Ol meri bilong Jerusalem, yupela i mas ting long ol gutpela wel abus na mekim strongpela promis long mi, bai yupela i no ken kirapim bel bilong mitupela. Dispela i samting bilong mitupela yet. 
Pren bilong mi i kam long mi. Em i kalap kalap na i ran i kam antap long ol maunten na mi harim nek bilong en. 
Em i spit tumas olsem wanpela strongpela wel abus. Em i kam pinis na sanap ausait long haus, na i lukluk i kam insait long windo. 
Na em i toktok long mi. Yangpela man i singim song olsem Naispela pren bilong mi, yu kam ausait, na yu kam wantaim mi. 
Yu no ken pret long ren. Taim bilong ren i pinis. 
Nau ol plaua i kamap pinis long olgeta hap, na em i taim bilong singsing. Ol pisin i wok long singsing nabaut long bus. 
Ol diwai fik i stat long karim kaikai. Na olgeta rop bilong bus i putim plaua, na ol plaua i gat gutpela smel. Naispela pren bilong mi, yu kam ausait, na yu kam wantaim mi. 
Yu stap insait long haus bilong yu olsem pisin i save hait insait long liklik hul long ples nogut bilong maunten. Kam ausait na mi lukim naispela pes bilong yu na mi harim gutpela nek bilong yu. 
Holimpas dispela ol liklik weldok. Nogut ol i kam insait long gaden bilong yumi na bagarapim ol plaua bilong diwai wain. 
Dispela pren em i man bilong mi na mi meri bilong em. Em i kisim ol meme bilong en i go namel long ol naispela plaua na ol i wok long kaikai gras. 
Bai em i was long ol i go inap long san i go daun na ples i kol. Gutpela pren bilong mi, mi laik yu kam bek kwik olsem wanpela gutpela wel abus i ran i kam antap long ol bikpela maunten. 
