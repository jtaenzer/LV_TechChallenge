SOLOMON.
3.
Olgeta nait mi save slip na driman long dispela pren mi laikim tumas. Na long driman mi painim em long olgeta hap tasol mi no save lukim em. 
Na long driman mi kirap na mi raun insait long taun bilong painim em. Mi wokabaut long olgeta hap bilong taun. Na mi wok long painim dispela pren mi laikim tumas, tasol mi no bungim em. 
Ol wasman bilong taun i lukim mi. Na mi askim ol, “Yupela i lukim pren bilong mi, o nogat?” 
Mi lusim ol na mi go na wantu mi lukim pren bilong mi. Mi go long en na mi holimpas em na mi no laik em i lusim mi. Mi bringim em i go long haus bilong mama bilong mi, na mitupela i go insait long rum bilong mama. 
Ol meri bilong Jerusalem, yupela i mas ting long ol gutpela wel abus na mekim strongpela promis long mi, bai yupela i no ken kirapim bel bilong mitupela. Dispela i samting bilong mitupela yet. 
Wanem samting i lusim ples drai na i kam? Dispela samting i olsem smok i kamap taim ol i kukim olkain paura i gat gutpela smel. Na smel bilong en i olsem smel bilong gutpela paura ol bisnisman i save salim. 
Lukim. Dispela em i wanpela gutpela sia ol man i karim i kam. Na Solomon yet i sindaun long en. Na 60 soldia i kam wantaim em. Ol i strongpela soldia bilong ami bilong Israel. 
Olgeta i bin pait planti taim bipo. Na ol i save tumas long pait long bainat. Olgeta wan wan i karim bainat bilong ol. Na ol i save was na redi, nogut ol birua i kam pait long ol long nait. 
Ol i bin kisim gutpela diwai bilong kantri Lebanon na wokim dispela sia bilong king olsem wanpela liklik haus. 
Ol i wokim ol pos bilong sia long silva, na rop bilong en ol i wokim long gol. Na ples bilong sindaun, ol i karamapim long retpela laplap bilong king. Ol meri bilong Jerusalem i bin bilasim gut dispela sia. Ol i laikim tumas long mekim dispela wok bilong king. 
Yupela ol meri bilong Jerusalem, yupela kam lukim King Solomon. Hat bilong king i stap long het bilong en. Long de King Solomon i marit mama bilong en i putim dispela hat long het bilong en. Na long dispela de em i amamas moa yet. 
