BUK SONG.
11.
Devit i raitim dispela song. Em i song bilong man i bosim musik. Mi bilip tru, Bikpela bai i lukautim mi. Ating yu longlong na yu tokim mi olsem, “Yu mas ranawe i go long ol maunten, olsem wanpela pisin i pret na i ranawe i go? 
Long wanem, ol man nogut i taitim banara bilong ol. Ol i holim ol spia na makim ol gutpela man, bilong sutim ol long ples tudak. 
Sapos olgeta manmeri i no save mekim stretpela pasin moa, orait stretpela man bai i mekim wanem?” 
God i stap long haus bilong em yet. Em i stap king long heven, na ai bilong en i save lukim olgeta man. Em i save long olgeta samting ol i mekim. 
Bikpela i save skelim ol stretpela man na ol man nogut. Em i no laikim tru ol man i sakim lo bilong em. 
Em i kapsaitim hatpela paia moa antap long ol man nogut. Na em i mekim save boinim skin bilong ol. Dispela em i pe bilong ol. 
God yet i save mekim stretpela pasin tasol, na em i laikim stretpela pasin. Ol man i bihainim tok bilong em ol bai i lukim pes bilong em. 
