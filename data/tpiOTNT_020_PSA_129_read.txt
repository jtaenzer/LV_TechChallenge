BUK SONG.
129.
Song bilong ol lain i wokabaut i go long ples bilong lotu. Israel, yu stori long mipela long ol birua i bin wok long mekim nogut tru long yu, long taim yu yangpela yet i kam inap long nau. 
Yu tok olsem, “Ol birua i bin wok long mekim nogut tru long mi long taim mi yangpela yet i kam inap nau. Tasol ol i no winim mi. 
“Ol i wipim mi nogut na wip i katim skin long baksait bilong mi. Ol i mekim planti longpela sua i kamap olsem ol baret long gaden. 
“Tasol Bikpela i stretpela olgeta, na em i bin helpim mi na kisim mi bek long han bilong ol man nogut, na mi no moa i stap wokboi nating.” 
Mi laik bai mipela i winim ol man i save birua long Saion, na ranim ol i go bek long ples bilong ol. 
Mobeta ol i stap olsem gras i save kamap long het bilong ol haus. Ol i no katim dispela gras yet, na em i drai kwiktaim. 
I no gat wanpela man i save bungim dispela gras, na pasim mekpas na karim i go. 
Na ol manmeri i wokabaut i go klostu long ol, bai ol i no inap tok olsem, “Bikpela i ken mekim gut long yupela. Long nem bilong Bikpela, mipela i givim blesing long yupela.” 
