BUK SONG.
116.
Bikpela i save harim singaut bilong mi. Olsem na mi laikim em tumas. Tru tumas, em i save harim beten bilong mi. 
Em i save harim olgeta singaut bilong mi. Olsem na olgeta taim mi stap laip bai mi beten long em. 
Dai i olsem rop i pasim mi. Mi tingting long ples bilong ol man i dai pinis, na dispela i mekim mi i pret nogut tru na mi wari moa yet. 
Olsem na mi singaut long Bikpela na mi tok olsem, “Bikpela, mi singaut bai yu kisim bek mi, nogut mi dai.” 
Bikpela i save marimari long yumi na i mekim gut long yumi. God bilong yumi em i save sori long yumi. 
Bikpela i save lukautim ol man i no inap helpim ol yet. Bipo ol man i laik bagarapim mi na em i kisim bek mi. 
Nau mi ken bel isi gen, long wanem, Bikpela i bin mekim gut tru long mi. 
Bikpela, yu kisim bek mi na mi no bin i dai. Yu mekim drai aiwara bilong mi, na yu lukautim mi na mi no pundaun. 
Olsem na mi bai wokabaut wantaim Bikpela olgeta taim mi stap long graun. 
Mi bilip long God taim mi tok olsem, “Bikpela hevi tru i karamapim mi.” 
Na taim mi pret na mi tok, “Mi no ken bilip long wanpela man,” long dispela taim tu mi bilip long God. 
Bikpela i bin mekim gut tru long mi. Olsem na bai mi givim wanem samting long em? 
Bai mi bringim wanpela kap wain long Bikpela olsem ofa i soim olsem God i kisim bek mi pinis. Mi mekim olsem bilong tok tenkyu long Bikpela i bin kisim bek mi. 
Long taim olgeta manmeri bilong en i kam bung, mi bai mekim olsem mi bin promis. 
Ol manmeri bilong God ol i nambawan tru long ai bilong en. Na sapos wanpela i dai em i no save ting dispela em i samting nating. 
Bikpela, mi wokman bilong yu. Mi save mekim wok bilong yu, olsem bipo mama i mekim. Yu bin lusim ol rop i pasim mi na mi kamap fri. 
Bai mi mekim ofa bilong tenkyu long yu, na bai mi prea long yu. 
Bipo mi bin mekim promis long yu, na nau bai mi mekim dispela samting long ai bilong olgeta manmeri bilong yu. 
Bikpela, bai mi mekim dispela ofa long Jerusalem, insait long haus bilong yu. Yumi litimapim nem bilong Bikpela! 
