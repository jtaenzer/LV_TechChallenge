BUK SONG.
66.
Dispela song em song bilong lotu. Em i song bilong man i bosim musik. Yumi olgeta manmeri bilong graun, yumi amamas na singaut na litimapim nem bilong God. 
Singim song na tokaut long biknem bilong em. Litimapim biknem bilong en antap moa. 
Yumi tokim God olsem, “Olgeta samting yu save mekim em i nambawan tru. Strong bilong yu i bikpela moa, olsem na ol birua bilong yu ol i pret tumas, na ol i brukim skru long ai bilong yu.” 
Olgeta manmeri long graun ol i lotu long yu. Ol i singim song na litimapim nem bilong yu. 
Yupela kam lukim ol samting God i bin mekim. Lukim ol bikpela bikpela samting em i mekim namel long ol manmeri. 
Em i mekim solwara i kamap ples drai, na ol tumbuna bilong mipela i bin wokabaut tasol na brukim wara. Ol i kam pinis long sua na ol i amamas long God. 
Em i gat bikpela strong, na em i stap king oltaim oltaim. Na em i save lukim gut olgeta samting ol lain manmeri i mekim. Olsem na nogut sampela lain i bikhet long God. 
Yupela olgeta lain, yupela i mas litimapim nem bilong God bilong yumi. Yupela litimapim nem bilong God na bai ol manmeri i harim. 
Em i bin lukautim yumi na yumi stap laip, na em i no larim yumi i pundaun long sin. 
God, yu traim mipela pinis, olsem ol man i save kukim silva bilong rausim pipia i stap long en. Ol i kukim long paia na silva i kamap klin tru. 
Yu bin holimpas mipela long umben, na yu putim bikpela hevi long mipela. 
Yu bin larim ol birua i krungutim mipela tru. Na mipela i bin wokabaut long paia na haiwara. Tasol nau yu bringim mipela i kam long gutpela ples. 
Bipo hevi i kamap long mi na mi promis long givim yu ol ofa bilong paia i kukim olgeta. Mi tingim yet dispela promis, olsem na bai mi bringim ol dispela ofa long yu. Bai mi bringim ol abus long haus bilong yu na kukim long paia. 
Bai mi kukim ol patpela abus long alta na givim long yu olsem ofa. Bai mi kukim ol sipsip man na bai yu smelim gutpela smel bilong dispela ofa. Na bai mi kisim bulmakau man na meme tu na mekim ofa long yu. 
Yupela ol manmeri i save stap aninit long God, yupela kam harim tok bilong mi. Bai mi toksave long yupela long olgeta samting God i bin mekim bilong helpim mi. 
Bipo mi singaut long em i helpim mi, na mi redi long singim ol song bilong litimapim nem bilong em. 
Tasol sapos mi ting pasin nogut em i samting nating, orait Bikpela i no inap harim beten bilong mi. 
Tasol God i harim mi pinis. Tru tumas, em i harim beten bilong mi. 
Mi litimapim nem bilong God. Long wanem, em i no givim baksait long prea bilong mi, na em i no lusim pasin bilong sori oltaim long mi. 
