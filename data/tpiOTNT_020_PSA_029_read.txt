BUK SONG.
29.
Devit i raitim dispela song. Yupela ol strongpela ensel, litimapim nem bilong Bikpela. Amamas long biknem na strong bilong em. 
Litimapim biknem bilong Bikpela. Yupela i mas i stap holi na lotu long em. 
Bikpela i toktok na ol i harim long olgeta hap bilong solwara. God i gat biknem na em i singaut strong olsem klaut i pairap. Tok bilong en i pairap antap long olgeta hap bilong biksolwara. 
Singaut bilong Bikpela i gat bikpela strong. Olgeta man i harim God i singaut na ol i pret long em. 
Singaut bilong Bikpela i save brukim ol diwai sida, em ol bikpela diwai sida bilong Lebanon. 
Em i mekim ol maunten bilong Lebanon i kalap kalap olsem ol pikinini bulmakau, na maunten Hermon i kalap olsem yangpela bulmakau man. 
Singaut bilong Bikpela i mekim klaut i lait. Nek bilong en i mekim ples drai i guria. 
Em i mekim ples drai bilong Kedes i guria moa yet. 
Singaut bilong Bikpela i mekim ol wel abus i karim pikinini. Singaut bilong en i rausim olgeta lip bilong ol diwai. Na long haus bilong Bikpela olgeta i singaut olsem, “God i gat biknem.” 
Bikpela i stap king na i bosim olgeta biksolwara. Em i stap king oltaim. 
Bikpela i givim strong long ol manmeri bilong em. Em i mekim gut long ol na ol i stap bel isi. 
