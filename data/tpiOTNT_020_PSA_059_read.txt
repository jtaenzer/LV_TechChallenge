BUK SONG.
59.
Devit i raitim dispela song, em kain song ol i kolim Miktam. Devit i raitim dispela song long taim King Sol i salim ol man i go was long haus bilong Devit, bai ol i ken holimpas em na kilim em i dai. Man i bosim musik i mas tokim ol man long singim song long nek ol i kolim, “No ken bagarapim.” God bilong mi, yu mas kisim bek mi long han bilong ol birua bilong mi. Yu mas lukautim mi bai ol i no bagarapim mi. 
Yu mas rausim mi long han bilong ol man nogut, na kisim bek mi long han bilong ol man i laik kilim mi i dai. 
Lukim ol. Ol i hait i stap bilong kilim mi i dai. Ol i man nogut bilong pait na ol i bung bilong pait long mi. 
Bikpela, mi no mekim rong na mi no bikhet long lo bilong yu, na mi no gat asua long wanpela samting. Tasol ol i hariap i go sambai bilong pait long mi. 
God, Bikpela I Gat Olgeta Strong, yu mas hariap i kam helpim mi. Yu God bilong Israel, lukim ol dispela man. Yu kam kwik na mekim save long olgeta lain manmeri. Yu no ken sori long ol. Bekim tru ol dispela lain manmeri i tok olsem ol i laik mekim gutpela pasin, tasol ol i tingting long mekim pasin nogut. 
Long nait ol i kam bek long biktaun na ol i raun raun long banis na singaut olsem ol dok. 
Harim. Tok bilong ol i nogut tru, i olsem bainat i sap moa. Tasol ol i tok, “Husat bai i harim mipela?” 
Tasol Bikpela, yu save lap nogut long ol. Yu save tok bilas long olgeta lain manmeri. 
Yu tasol i save strongim mi na lukautim mi. God, mi save go long yu tasol na mi hait long ol birua. 
God bilong mi em i save laikim mi tru, na em bai i kam helpim mi. God i larim mi na bai mi lukim em i winim ol birua bilong mi. 
God, mobeta yu no kilim ol i dai. Nogut ol manmeri bilong mi i lusim tingting long ol samting yu mekim long ol man nogut. Bikpela, yu wasman bilong lukautim mipela. Long strong bilong yu tasol, yu mas rausim ol birua nabaut na bagarapim ol. 
Oltaim ol i tok long mekim sin tasol. Larim ol i kisim bagarap long pasin bikhet bilong ol. Ol i save tok nogut long nem bilong yu, na ol i tok giaman oltaim. 
Olsem na mobeta yu belhat long ol na yu kilim ol. Pinisim tru ol dispela man nogut. Yu mekim olsem, na bai ol manmeri i ken save, yu God, yu stap king bilong ol Israel, na yu king bilong olgeta hap. 
Long nait ol birua bilong mi i kam bek long taun, na ol i raun raun na singaut olsem ol dok. 
Ol i wokabaut i go i kam bilong painim kaikai, na sapos bel bilong ol i no pulap, ol i save singaut nogut tru. 
Tasol mi bai singim song long bikpela strong bilong yu. Long moningtaim long olgeta de bai mi singsing bikpela bilong tingim yu i save laikim mi tumas oltaim. Long wanem, ol kain kain hevi i kamap long mi bipo, na yu bin lukautim mi gut na yu stap olsem banis bilong mi. 
God, yu tasol yu strong bilong mi. Mi laik mekim song bilong litimapim nem bilong yu. God, yu save laikim mi tru, na yu strongpela banis bilong mi. 
