BUK SONG.
3.
Devit i ranawe long Apsalom, pikinini man bilong en, na long dispela taim em i raitim dispela song. Bikpela, ol birua bilong mi i kamap planti moa. Ol i wok long mekim nogut long mi. 
Ol i tokim mi olsem, “God bai i no inap helpim yu.” 
Tasol tok bilong ol i no tru. God, yu olsem hap plang bilong pait i haitim mi. Yu tasol yu mekim mi i win. Yu tasol yu pinisim bel hevi bilong mi na mekim mi i sanap strong. 
Mi save singaut long God i helpim mi. Em i stap long maunten bilong em yet na em i harim singaut bilong mi. 
Mi save slip long bet na mi slip i dai. Na bihain mi save kirap gen na mi stap gut, long wanem, God i save lukautim mi. 
10,000 birua i banisim mi long olgeta hap, tasol mi no ken pret long ol. 
Bikpela, yu kam. Yu God bilong mi, yu kam helpim mi. Yu save paitim nabaut ol birua bilong mi. Yu save brukim tit bilong ol man nogut. 
Bikpela, yu wanpela tasol yu save kisim bek mipela na mipela i no save bagarap. Yu ken mekim gut long ol manmeri bilong yu. 
