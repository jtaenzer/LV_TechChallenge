BUK SONG.
74.
Asap i raitim dispela song, em kain song ol i kolim Maskil. God, bilong wanem yu givim baksait long mipela? Bai yu kros oltaim long mipela ol manmeri bilong yu? 
Yu mas tingting gen long mipela ol manmeri bilong yu. Bipo tru yu bin makim mipela manmeri bilong yu. Yu bin baim bek mipela na mipela i stap lain bilong yu. Yu mas tingting gen long maunten Saion, em yu stap long en bipo. 
Ol birua bilong mipela i bagarapim pinis olgeta samting bilong haus bilong yu. Yu kam lukim ol dispela samting i bagarap i stap. 
Ol birua bilong yu i kisim pinis haus bilong yu na ol i wok long bikmaus na mekim nabaut. Ol i senisim ol samting bilong yu na putim ol samting i gat mak bilong ol yet. 
Ol i katim ol plang long haus bilong yu olsem ol man i katim ol diwai long bus. 
Ol plang ol i bin wokim na bilasim long ol gutpela mak, em ol birua i brukim long ol akis na ol bikpela hama. 
Ol i kukim haus bilong yu long paia. Ol i mekim pasin nogut tru na ol i bagarapim tru dispela gutpela ples yu bin makim bilong yu yet i ken i stap long en. 
Ol i tingting long daunim tru mipela. Olsem na ol i kukim olgeta haus lotu bilong yu i stap long graun bilong mipela. 
Olgeta mak yu bin givim mipela, em ol i rausim pinis. Na mipela i no gat profet i stap nau. I no gat wanpela bilong mipela i save wanem taim bai dispela hevi i pinis. 
God, hamas taim moa bai ol birua i tok bilas long mipela? Bai ol i tok nogut oltaim long nem bilong yu? 
Bilong wanem yu no laik helpim mipela? Bilong wanem yu sindaun nating tasol? 
Tasol God, bipo tru yu bin i stap king bilong mipela, na nau tu yu stap king bilong mipela. Na planti taim yu bin helpim mipela na mipela i no bagarap long pait. 
Long strong bilong yu tasol yu brukim bikpela solwara, na wara i sanap long hap na long hap. Na yu bagarapim ol manmeri bilong Isip. Ol i olsem ol traipela pis bilong solwara. 
Na yu brukim ol het bilong bikpela pukpuk, em hetman bilong Isip, na yu givim bodi bilong em long ol manmeri long ples drai i gat wesan, na ol i kaikai. 
Yu bin mekim ol wara i kamap long graun na ol wara i ran i go. Na yu mekim ol bikpela wara i go drai olgeta. 
Yu wokim tulait na tudak, na yu putim san na mun i stap antap. 
Na yu putim pinis mak bilong olgeta graun. Na yu putim taim bilong san na taim bilong ren long olgeta yia. 
Bikpela, yu no ken lusim tingting. Ol birua bilong yu ol i save tok bilas long yu. Ol i olsem longlong man na ol i ting yu olsem samting nating. 
Ol manmeri bilong yu i no gat strong. Olsem na nogut yu lusim mipela na ol dispela birua i bagarapim mipela nogut. Ol birua i mekim save long mipela ol manmeri bilong yu. Plis, yu no ken lusim tingting long mipela. 
Long olgeta hap bilong graun bilong mipela ol man i save pait nabaut. Olsem na yu mas tingting gen long dispela kontrak yu bin mekim wantaim mipela. 
Yu no ken larim ol man nogut i krungutim ol arapela man na daunim ol tru. Yu mas helpim ol rabisman i sot long ol samting, bai ol i ken litimapim nem bilong yu. 
God, yu mas kam na tok strong long ol birua. Yu mas tingim ol bikhetman i save tok bilas long yu long olgeta de. 
Ol birua bilong yu i save bikmaus nabaut na tok nogut long yu. Ol i save singaut bikpela tru oltaim. God, yu no ken lusim tingting long pasin bilong ol. 
