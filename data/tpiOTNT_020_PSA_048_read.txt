BUK SONG.
48.
Dispela song em i song bilong lotu. Em i bilong ol lain Kora. Bikpela i gat biknem. Yumi mas i go antap long maunten bilong God, na go insait long taun bilong en, na yumi litimapim nem bilong em moa yet. 
Dispela maunten bilong God, em i gutpela tru na i antap moa. Olgeta manmeri bilong graun ol i laikim tumas maunten Saion. Em i stap long hap bilong not, na em i taun bilong nambawan king. 
God i stap insait long taun na em i save helpim ol manmeri long taim bilong pait. Olsem na ol i stap gut. 
Bipo ol king i laik pait long Saion. Ol i bin bung wantaim na i kam klostu long taun. 
Ol i lukim taun na wantu ol i kirap nogut. Na ol i pret moa yet na ol i ranawe. 
Ol i guria nogut tru, na ol i pilim bikpela pen, olsem pen bilong meri i laik karim pikinini. 
God i save mekim bikpela win i kam long hap bilong sankamap, na i bagarapim ol bikpela sip bilong taun Tarsis. 
Mipela i bin harim tok long dispela samting God i bin mekim bipo, na nau mipela i lukim em i mekim olsem gen. Mipela i stap long taun bilong God bilong mipela, em Bikpela I Gat Olgeta Strong, na mipela i lukim em i mekim dispela samting. God i strongim taun bilong em, na bai taun i stap oltaim. 
God, mipela i stap long haus bilong yu, na mipela i tingting long sori bilong yu. 
Long olgeta hap graun ol manmeri i save litimapim nem bilong yu. Ol manmeri long olgeta hap i save amamas long biknem bilong yu. Yu save bosim olgeta manmeri long stretpela pasin tasol. 
Olsem na olgeta manmeri i stap long maunten Saion, ol i ken amamas. Yu save skelim stret pasin bilong olgeta manmeri. Olsem na ol manmeri bilong ol taun bilong Juda, ol i ken amamas tru. 
Yupela i mas wokabaut long maunten Saion, na raunim banis bilong taun na kaunim ol taua bilong en. 
Yupela i mas tingting gut long banis bilong Saion, na lukim gut ol strongpela haus bilong en. Olsem na bai yupela i ken toksave long ol lain i kamap bihain. 
Yupela i ken tokim ol olsem, “Dispela God i lukautim mipela, em i God bilong yumi oltaim oltaim. Na oltaim em bai i go pas na soim rot long yumi.” 
