SOLOMON.
5.
Meri bilong mi, yu lewa tru bilong mi, mi kam pinis long gaden bilong mi. Na mi bungim ol samting i gat gutpela smel. Mi kaikai gutpela hani. Na mi dring susu na wain bilong mi. Ol meri i singim song olsem Yutupela gutpela pren tru, yutupela kaikai na dring inap yutupela i pulap tru. 
Long nait mi slip i stap tasol mi wok long tingting yet. Na mi driman na mi lukim man bilong mi i paitim dua bilong haus bilong mi. Yangpela man i singim song olsem Meri bilong mi na lewa tru bilong mi, yu opim dua na larim mi i kam insait. Wara bilong nait i kam daun na wasim het bilong mi. Na wara i pulap long gras bilong mi. 
Mi rausim pinis klos bilong mi, na mi les long putim klos gen. Mi wasim pinis lek bilong mi na mi les long kirap wokabaut na mekim lek i doti gen. 
Tasol mi harim pren bilong mi i holim handel bilong dua, na bel bilong mi i kirap na mi amamas. 
Mi kirap bilong opim dua. Mi putim han long handel bilong dua na sanda i stap long han bilong mi i pas long handel bilong dua. 
Mi opim dua long pren bilong mi. Tasol em i go pinis na mi no lukim em. Mi tingim toktok bilong en na bel bilong mi i nogut tru. Na mi wok long painim em, tasol mi no lukim em. Mi singautim em tasol em i no bekim singaut bilong mi. 
Ol wasman bilong banis bilong taun i lukim mi. Na ol i paitim mi na bagarapim skin bilong mi, na ol i kisim saket bilong mi. 
Ol meri bilong Jerusalem, sapos yupela i lukim pren bilong mi, yupela i mas promis long tokim em olsem, mi laikim em tumas na bun bilong mi i slek. 
Yu naispela meri na yu winim olgeta meri. Dispela man bilong yu em i wanem kain man? Ating em i winim man bilong mipela ol arapela meri na yu laik bai mipela i mekim promis olsem? 
Pren bilong mi em i strongpela man na pes bilong en i naispela tru, na i winim pes bilong planti tausen man. 
Pes bilong en i lait olsem gol. Gras bilong en i gutpela tumas na i blakpela tru olsem gras bilong blakpela pisin. 
Ai bilong en i lait tumas olsem gras bilong pisin i waswas pinis na i sanap arere long wara. 
Gras long wasket bilong en i gutpela olsem gaden i pulap long ol samting i gat gutpela smel. Maus bilong en i olsem naispela plaua. Toktok bilong en i gutpela tumas olsem sanda i gat gutpela smel. 
Han bilong en i gutpela tumas. Na em i putim ol ring i dia tumas long bilasim pinga bilong en. Bodi bilong en i waitpela tru na i lait moa yet. Na let bilong en ol i bilasim long ol blupela ston i dia tumas. 
Lek bilong en i olsem tupela pos ol i wokim long gutpela waitpela ston, na i sanap long tupela hap gol i lait tumas. Em i nambawan tru olsem ol gutpela diwai sida na olsem ol bikpela maunten bilong Lebanon. 
Taim em i kis long mi, mi pilim em i swit moa. Olgeta hap bodi bilong en i gutpela tumas. Yupela ol meri bilong Jerusalem, man bilong mi em i kain man olsem. 
