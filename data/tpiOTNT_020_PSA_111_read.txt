BUK SONG.
111.
Litimapim nem bilong Bikpela! Laik bilong mi i strong olgeta, olsem na bai mi givim bikpela tenkyu long em long bung bilong olgeta manmeri bilong en. 
Bikpela i save mekim ol nambawan wok tru. Ol manmeri i save laikim tumas wok bilong Bikpela, ol i laik save gut long ol dispela wok. 
Olgeta samting em i mekim i save kamapim biknem bilong en, na em i gutpela tumas. Stretpela pasin bilong en bai i stap oltaim oltaim. 
Bikpela i kirapim tingting bilong ol manmeri bai ol i tingting oltaim long ol gutpela samting em i bin mekim. Oltaim Bikpela i save marimari na sori long yumi. 
Em i save givim kaikai long ol manmeri i save pret long em. Em i no save lusim tingting long dispela kontrak em i bin mekim wantaim ol manmeri bilong en. 
Em i givim graun bilong ol sampela lain long ol manmeri bilong en. Na long dispela pasin em i soim strong bilong en long ol. 
Pasin bilong en i tru na i stret olgeta. Yumi inap bilipim na bihainim olgeta lo bilong en. 
God i save mekim gutpela na stretpela pasin tasol na em i kamapim lo. Na lo bilong en bai i stap oltaim. 
Em i bin baim bek ol manmeri bilong en. Na em i mekim wanpela kontrak wantaim ol, na dispela kontrak i stap oltaim oltaim. Bikpela em i God bilong mekim gutpela na stretpela pasin olgeta, na taim ol man i tingting long biknem bilong en ol i save pret na i stap aninit tru long em. 
Sapos man i laik kamap saveman em i mas pret long Bikpela. Em i save givim gutpela tingting long ol manmeri i save bihainim laik bilong en. Yumi mas litimapim nem bilong en oltaim oltaim. 
