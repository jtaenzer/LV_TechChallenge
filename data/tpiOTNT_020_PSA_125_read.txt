BUK SONG.
125.
Song bilong ol lain i wokabaut i go long ples bilong lotu. Ol manmeri i save bilip long Bikpela, ol i olsem maunten Saion. Dispela maunten i no inap guria, na em i stap strong olgeta. 
Ol maunten i stap raunim Jerusalem. Na olsem tasol nau na olgeta taim bihain Bikpela bai i raunim na lukautim ol manmeri bilong en. 
Ol man nogut i no inap bosim graun bilong ol manmeri bilong God oltaim. Sapos ol inap mekim olsem, ating bai ol manmeri bilong God tu i mekim pasin nogut. 
Bikpela, yu mekim gutpela pasin long ol gutpela manmeri, em ol manmeri i save bihainim ol lo bilong yu. 
Tasol taim yu mekim save long ol manmeri i bihainim pasin nogut bilong ol yet, bai yu mekim save long olgeta manmeri i save lusim pasin bilong yu. Ol Israel i ken i stap gut. 
