BUK SONG.
14.
Devit i raitim dispela song. Em i song bilong man i bosim musik. Ol longlong man i save tok long ol yet olsem, “I no gat God i stap.” Ol dispela man ol i man nogut tasol. Ol i save mekim pasin i nogut tru. I no gat wanpela i save mekim gutpela pasin. 
Bikpela i stap long heven na i lukluk i go daun long ol manmeri. Em i laik painim sampela man i gat gutpela save na ol i wok long painim God. 
Tasol nogat. Olgeta i lusim gutpela rot pinis. Olgeta i wankain tasol, ol i man nogut tru. I no gat wanpela bilong ol i save mekim gutpela pasin. Nogat tru. 
God i tok olsem, “Ol dispela man i mekim pasin nogut, ating ol i no gat save, a? Ol i save pinisim ol manmeri bilong mi olsem ol i save kaikai bret. Na ol i no save beten long mi.” 
Tasol ol dispela man bai i pret nogut tru. Long wanem, God i stap wantaim ol man i bihainim tok bilong en. 
Ol i save lap long ol samting ol rabisman i laik mekim. Long wanem, ol rabisman i save bilip long Bikpela. 
Mi laikim tumas bai God i salim wanpela man bilong Saion i kam bilong kisim bek ol Israel. Taim Bikpela i helpim ol manmeri bilong en na ol i stap gut gen, orait ol Israel bai i amamas. Yes, ol bai i stap belgut tru. 
